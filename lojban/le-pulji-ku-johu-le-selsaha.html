<!DOCTYPE HTML PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">
<html lang="en">
  <head>
    <meta http-equiv="Content-Type" content="text/html; charset=utf-8">
    <!-- mobile device brain-damage -->
    <meta name="viewport" content="width=device-width, initial-scale=1">
    <link href="lisri.css" rel="stylesheet" type="text/css">
    <link rel="canonical"
          href="https://www.sigwinch.xyz/lojban/le-pulji-ku-johu-le-selsaha.html">
    <title>me le pulji ku jo'u le selsa'a</title>
  </head>
  <body>
    <h2>me le pulji ku jo'u le selsa'a</h2>

    <p>.i la obus.xenris. finti la'o gy. the cop and the anthem gy.
    noi se cukta la'o gy.
    <a href="https://www.gutenberg.org/ebooks/2776">the four million</a>
    gy.</p>

    <p>.i la zaifir. fanva</p>

    <p>ni'o ve'i le stizu pe le me la madysyn.skuair. panka la sopis.
    goi ko'a cu xanka muvdu .i lenu le cipni cu bacru ze'a le nicte kei
    .e lenu le ninmu poi na'e ponse lo kerfa kosta cu co'a xendo le
    speni kei .e lenu la sopis. xanka muvdu le ko'a panka stizu cu
    sinxa ledu'u le dunra cu zi cfari</p>

    <p>ni'o le morsi pezli cu farlu lei tuple pe la sopis. i ta notci fi la
    djak.dunras. i la djak. goi ko'i xendo le xabju be la madysyn.skuair.
    gi'e ta'e benji lu'e le kajde befi le nanca nu ko'i vitke .i ve'a
    lo te kruca be vo lo klaji ko'i dunda le karda la berti brife noi
    selfu le nobli zdani no'u la banli bartu .itezu'ebo le xabju be ri
    cu kakne lenu bregau</p>

    <p>ni'o le menli pe la sopis. cu sanji ledu'u sarcu fa lenu ganzu
    le sevzi le kamni be lenu bandu le ba nandu .isemu'ibo ko'a xanka
    muvdu ve'i le stizu</p>

    <p>ni'o leza'i kufra sipna kei noi se djica la sopis. cu na'e banli
    .i ko'a na'e djica lenu pluka litru la medityranian. va'o le sipna
    rinka tsani pe la vesuviys.zbanis.  i le masti be li ci ve'a la
    daplu cu se djica le ko'a pruxi .i le masti be li ci za'i se marbi
    je pendo kansa je snura be la boriys. e lo pulji cu simlu fi la
    sopis. le traji be leka se djica</p>

    <p>ni'o ze'a lei nanca la blakuels.daplus. noi se kufra cu dunra zdani
    ko'a .i simsa fa lenu lai nu,iorkyrs. noi zmadu fi leka se xaurfu'a
    cu te vecnu lo pikta befi tu'a la palm.xaskois. a la rivieras. zi
    le dunra kei fe lenu la sopis. ta'e pindi bregau fi le ko'a nanca nu
    klama la daplu .i le djedi be ra cu cabna .i ze'a le prulamcte ci le
    zeldei djekarni noi fatri lu'o le nenri be le kosta .e le jamfu .e
    le tuple cu na'e banzu lenu fanta tu'a le lenku ca lenu ko'a sipna
    vreta le stizu zi le je'erjinto pe le tolci'o panka .imu'ibo la
    daplu cu mutce leka barda je srana ga'a la sopis. i ko'a te mabla
    le se sabji bemu'i lenu pidydju kei befi lei lacri be le tcadu
    .i la sopis. jinvi ledu'u la flalu cu zmadu la remna prami leka
    xamgu .i ci'imei le'i kagni noi ka'e sabji lo se xabju .e lo cidja
    vu'o poi mapti le sampu tcaci .iku'i la sopis. noi jgira cu jinvi
    ledu'u lo cpacu befi lo pidydju cu to'e zifre .i le ckeji .onai le
    jdini cu se pleji fo ro le xamgu poi se dunda lesi'o pidydju .i la
    sisyr. co'e la brutys. isi'a ro le ckana pe lesi'o pidydju cu se
    cteki lenu jirsezlu'i .i ro le nanba cu ve pleji le sivni nu preti
    talsa .imu'ibo zmadu fi leka xamgu fa leza'i vitke la flalu noi se
    ganzu lo javni zi'eku'i noi na'e dukse sisku le'i sivni</p>

    <p>ni'o la sopis. noi jdice fi lenu klama la daplu cu co'a troci le se
    djica be ko'a .i le tadji be ra cu so'imei je frili .i leka pluka
    cu se traji lenu da banli citka va'o lo kargu gusta gi'e se pifygau
    ba lenu xusra ledu'u pindi kei lo pulji sekainai leka dunku .i lo
    pajni poi sidju cu mulgau</p>

    <p>ni'o la sopis. cliva le stizu gi'e dzukla fi le panka le xamsi befi
    le dagysfe fe le te jorne be la broduais. bei la muroi klaji .i ko'a
    carna fi la broduais. gi'e sisti re'o le banli gusta noi se jmaji lei
    traji befo le'i se zbasu befi le vanjba .a le sikcurnu .a le selci</p>

    <p>ni'o la sopis. virnu ve'i le betfu ku bi'i le stedu .i ko'a pu se
    firkrevi'u .ije le kosta cu xamgu .ije le xekri dadne'ota'u cu se
    dunda lo ninmu jdaternoi za le kirdei .i go ko'a ba'o na'e se ganse
    klama pa le jubme pe le gusta gi ko'a snada .i le spisa be ko'a poi
    se viska ga'u le jubme cu jai na'e mukti lenu le bevri cu senpi .i
    le datka poi se jukpa fi le fagri cu mapti sei la sopis. se jinvi .i
    ra joi lo botpi be le me la cablis. be'o ku ce'o le cirlrkamumberti
    ku joi le ckafi ku joi le sigja cu go'i .i lo rupnu be li pa cu
    banzu tu'a lo sigja .i tu'a le sumji noi na'e barda cu na'e mukti
    lenu banli venfu fa lei jatna be le gusta .iku'i le sanmi cu rinka
    leza'i ko'a culno je gleki ze'a lenu klama le ko'a dunra marbi</p>

    <p>ni'o ba'o lenu la sopis. pagre le vorme le gusta kei le jatna bevri
    cu zgana le .uu se xrani palku .e le fusra cutci .i lei tsali je
    bredi ru'u cargau ko'a gi'e muvgau ko'a sekai leka smaji je sutra ku
    le dagmlaterdzu .ija'ebo le to'e nobli te dapma be le datka cu fanta</p>

    <p>ni'o la sopis. cliva la broduais. i lenu klama le se djica daplu
    cu na'e se snada fi lo xadni pluka .i lenu finti le drata tadji be
    lenu nerkla le marbi cu sarcu</p>

    <p>ni'o vi le kojna be la xaroi klaji lenu dikca gusni jo'u se
    vecnu se jarco ve'i le zarci canko cu jai rinka lenu ko'a jundi
    .i la sopis.  lebna le dagysfe rokci gi'e renro fi le blaci .i lei
    prenu cu mo'ifa'a bajykla va le klaji kojna .i le pulji cu lidne .i
    la sopis. noi setca lei xance lei daski cu panpi sanli gi'e cisma
    mu'i lenu viska lei lastu te lasna</p>

    <p>.i lu ma se zvati le zukte be ta li'u se reisku le pulji</p>

    <p>.i lu .i zo'o xu do na'e jinpe ledu'u mi srana ta li'u se spusku
    la sopis.  sekai leka ranxi jeku'i xendo kei tai lenu da rinsa
    le xaurfu'a</p>

    <p>.i le menli be le pulji cu to'e kakne lenu pilno la sopis. ledo'anai
    sorcu be lo zekri datni .i lo'e prenu poi marxa lo canko na ta'e
    stali tezu'e lonu tavla lo pulji .i le go'i to'o bajra .i le pulji
    cu viska le nanmu poi va bajykla le karce .i le pulji noi jgari le
    xacyga'a cu cmibi'o le'i jersi .i la sopis. noi se rigni cu lazni
    cadzu .i ko'a ba'o remoi fliba</p>

    <p>ni'o le cumla gusta goi ko'i cu ragve le klaji .i ko'i selfu lei
    mutce be leka xagji kei .e lei milxe be leka ricfu .i le palta
    .e le vacri vu'o pe ko'i denmi .i le stasu .e le lumci bukpu cu
    cinla .i mo'ine'i ko'i la sopis. bevri le jarco be leka pindi kei
    cutci .e le te lisri be leka pindi kei palku .i noda fanta .i ko'a
    zutse re'o le jubme gi'e citka le bakre'u .e le tapla nanba .e le
    jintitnanba .e le vasnanba .ice'o ko'a jarco le bevri leka ko'a se
    fange ledo'anai sicni befi le cmacai</p>

    <p>.i lu ju'i do'u ko cpedu tu'a lo pulji li'u se cusku la sopis. i
    lu .iji'a .e'e na'e jai bapli lenu da denpa li'u go'i</p>

    <p>.i lu no le pulji cu co'e do .i'enai li'u se cusku le bevri .i ri se
    voksa da poi simsa le matne titnanba gi'e se kanla da poi simsa le
    rutrceraso pe le me la manhatyn. xalxre .i lu doi la kan. li'u co'e</p>

    <p>ni'o sekai leka cnici kei lei re bevri cu renro la sopis. le jdari
    dagysfe .i ko'a masno sa'irbi'o setai lenu to'e korcu kei gi'e darxi
    lumci lei taxfu le pulce .i lenu se puljykavbu cu simlu leka pluka
    senva .i la daplu simlu leka mutce be leka darno .i le pulji noi
    va sanli re'o le xukmi zarci cu cmila gi'e mo'ito'o klama fo le klaji</p>

    <p>ni'o la sopis. ba'o klama ve'a mu lo lajypau pu'o lenu ko'a darsi
    lenu krefu troci .i ziku da poi ko'a skicu fo leka frili cu funca
    fasnu .i le ninmu noi simlu leka cnici gi'e pluka cu sanli re'o le
    zarci canko gi'e catlu sekai leka gleki se cinri kei le jarco be
    tu'a lei kabri .e lei ve ciska zbepi .i va le mitre be li re bei
    le canko le barda pulji noi simlu leka junri cu salpo sanli re'o
    le djacu sorcu</p>

    <p>ni'o platu fa la sopis. lenu tarti leka cinse fanza kei noi se xebni
    gi'e se mabla .i leka nobli gi'e melbi kei pe leda'i se zerxai ge'u
    .e leza'i jibni fa le pulji noi vrude cu ve jinvi ledu'u le birka
    be ko'a cu bazi pluka se jgari le catni .ija'ebo dunra xabju le
    pluka ke cmalu daplu</p>

    <p>ni'o la sopis. nicygau le dadne'ota'u pe le ninmu jdaternoi gi'e
    cpumuvgau lei creka tubnu karli le bartu gi'e salpo dasni le sedyta'u
    gi'e mlana dzukla le ninmu goi ko'o .i ko'a kanla cusku ko'o gi'e
    di'inai kafke gi'e bacru be lo'u xem. le'u gi'e cisma gi'e darsi
    tigni ro le to'e ke clite je se sinma liste pe le cinse fanza .i
    sepi'o le xadba be le kanla la sopis. sanji lenu le pulji cu catlu
    ko'a .i ko'o mo'ito'o klama lo mitre be li so'u gi'e xruti fi leza'i
    jundi lei kabri .i la sopis. jersi .i ko'a darsi dzukla le mlana be
    ko'o gi'e lafmuvgau le sedyta'u gi'e cusku lu coi doi bedilius. i
    xu do djica lenu kankla gi'e kelci ve'a le purdi be mi li'u</p>

    <p>ni'o le pulji cu ca'o catlu .i leda'i nu le se fanza ninmu cu cpedu
    fo tu'a do'anai le degji cu krinu lenu la sopis. klama le daplu
    marbi .i ko'a se xanri leza'i kufra glare pe le pulji briju .i ko'o
    cargau fo ko'a gi'e jgari le kosta tubnu pe la sopis. fi le xance</p>

    <p>.i lu vi'o doi mik. ui li'u se cusku ko'o .i lu .i .e'o do dunda mi
    le baktu be le fonmo .i mi puzi tavla do .iku'i le pulji cu catlu
    li'u go'i</p>

    <p>ni'o ko'o sruri jgari ko'a tai lonu lo skospa cu sruri lo tricu
    .iseva'obo ko'a dzukla mo'izo'a le pulji sekai leka badri .i ko'a
    simlu leka se dapma fi leza'i zifre</p>

    <p>ni'o vi le za'umoi kojna ko'a rivbi lenu ko'o kansa kei gi'e bajra
    .i ko'a sisti ve'a le tcadu pagbu noi ze'a lo nicte cu se zvati lei
    traji be leka se gusni be'o klaji .e le prenu .e le nu nupre kei .e
    le lisri vu'o poi traji be leka xalbo .i lei ninmu noi dasni le kerfa
    ku'o .e lei nanmu noi dasni lei clani kosta cu gleki cadzu va'o le
    dunra vacri .i suksa fa lenu la sopis. terpa leda'i nu le makfa cu
    fanta lenu ko'a se puljykavbu .i ra rinka lenu milxe be leka xalni
    .i ca lenu ko'a facki fi le pulji noi banli ke vreta sanli re'o le
    se manci tigdi'u kei ko'a cu sutra jdice fi lenu kalsa tarti zekri</p>

    <p>ni'o va le dagmlaterdzu la sopis. co'a bacru lei xalka fenki savru
    serai leka cladu .i ko'a dansu gi'e krixa gi'e darlu gi'e jai fanza
    lei tsani</p>

    <p>ni'o le pulji cu kelci le xacyga'a gi'e carna to'o la sopis.
    gi'e cusku fi le xabju fe lu .i ta te ckule be fa la jail. i ra
    salci lenu xrani le me la xartfyrd. ckule .i cladu jeku'i na'e
    ckape .i mi'o se minde fi lenu curmi li'u</p>

    <p>ni'o la sopis. noi badri cu sisti le na'e te snada zu'o vruri'a .i
    da'i .uu lo pulji na ze'e kavbu ko'a .i lenu snada tu'a la daplu
    cu simlu leka to'e cumki .i ko'a ganlo lasna le kosta noi cinla ku
    tezu'e lenu bandu tu'a le lenku brife</p>

    <p>ni'o va le zarci be lo sigja ko'a viska ko'u goi le melbi dasni nanmu
    noi jelgau le sigja fi'o sorcu le dandu tergu'i .i le silka santa
    pe ko'u pu se punji fi le vorme ba'o lenu ko'u nerkla .i la sopis.
    nerkla gi'e lebna le santa gi'e masno cadzu cliva .i ko'u sutra jersi</p>

    <p>.i lu le santa po mi li'u se ke junri cusku ko'u</p>

    <p>.i lu .i .ionai xu ti go'i li'u se cusku ko'a noi jmina lenu te
    mabla kei lenu zerle'a .i lu .i ko cpedu tu'a lo pulji .i mi pu
    lebna ti .i le santa pe do .ike'u ko cpedu tu'a lo pulji .i pa ri
    sanli ve'i le kojna li'u go'i</p>

    <p>.i le se ponse be le santa cu jdika leka cadzu sutra .i la
    sopis. gasnu le simsa gi'e krici ledu'u le funca cu xlali ko'a .i
    le pulji cu catlu lei re prenu sekai leka kucli</p>

    <p>.i lu vi'o li'u se cusku ko'u .i lu .y. sa'e .y. do djuno ledu'u
    di'i fasnu fa lenu srera .y. kei ne ti .i mi .y .i go do ponse le
    santa gi do .e'o fraxu mi .i mi .u'u lebna ta zi le cerni vi le
    gusta .i go do ganse leka do ponse ta gi mi pacna do .y. li'u go'i</p>

    <p>.i lu .i ju'o .ionaisai mi ponse li'u se ke fengu cusku la sopis.</p>

    <p>.i le za'o santa nanmu cu xruti .i le pulji cu sutra klama le ragve
    be le klaji tezu'e le .u'i nu sidju le claga'u ke pelxu bo kerfa
    ninmu noi dasni le banli kosta zi'e poi crane le karce poi zo'i
    klama fi re lo lajypau</p>

    <p>ni'o la sopis. mo'idu'a cadzu veka'a le klaji poi se xrani lepu'u
    xagzengau .i ko'a fengu renro le santa le skuro .i ko'a smaji
    bacru te mabla fe lei prenu voi dasni lo badmapku gi'e te xarci
    lo xacyga'a .i ki'u leza'i ko'a djica lenu se kavbu ku kei ra te
    simlu leka nobli je drani kei ko'a</p>

    <p>ni'o bazaku la sopis. zvati pa le stuna klaji noi milxe leka se gusni
    je kalsa .i ko'a co'a klama fo ra fe la madysyn.skuair. iseki'ubo
    le zdani xruti rarna cu renvi ledo'a za'i le zdani cu panka stizu</p>

    <p>ni'o ku'i ve'a le kojna poi to'e fadni leka smaji ku la sopis. cu
    sisti .i ti tolci'o malsi .i ri pluja gi'e pluka slabu leka se
    platu .i le canko noi zirpu cu se pagre le kandi gusni .iju'o le
    pipno zgica'a ne'i stali gi'e ca'o zenba leka certu lozu'o tigni le
    ba zeldei selsa'a .i le zgike noi melbi cu ze'o preja lei kerlo pe
    la sopis. gi'e kavbu je se rinju ko'a lenu manci kei re'o le morna
    pe le tirse bitmu</p>

    <p>ni'o le ga'u lunra melbi gi'e panpi .i le marce .e le cadzu cu
    so'umei .i lei cipni cu bacru ve'a le drudi korbi .i ze'iku le stuzi
    cu simsa le nurma ke malsi purdi .i le selsa'a poi le zgica'a cu
    tigni ke'a cu se rinju la sopis. re'o le bitmu .imu'ibo ko'a se
    slabu le go'i ze'a le pu za'i ko'a se vanbi lo mamta .e lo rozgu
    .e lo djica .e lo pendo .e lo karli</p>

    <p>ni'o leza'i la sopis. menli tcini ku joi lenu te cinmo fi le slabu
    malsi cu suksa ke xamgu galfi le ruxse'i .i ko'a catlu sekai leka
    suksa terpa kei le kevna poi ko'a ba'o se farlu .i go'i lei xlali
    lifri .e lei to'e se vamji nu djica .e lei morsi pacna .e lei spofu
    rango .e lei se mabla mukti vu'o voi se gunma leza'i jmive pe ko'a</p>

    <p>ni'o ziku ko'a spuda le cnano leka carmi be leka cinmo .i leka
    djica kei noi rarna je tsali cu bapli lenu damba le se mabla dimna
    be ko'a .i ko'a te mukti lenu cpumuvgau le sevzi fi le cimde'u .i
    go'i lenu xruti leza'i virnu .i go'i lenu ko'a jinga fi le palci
    poi se rinju .i le temci cu banzu .i ko'a ca'o citno .i ko'a te
    mukti lenu xruti tu'a lei puzu djica kei .e lenu troci ri lezu'o
    to'e sisti .i lei vi tonga noi junri jeku'i pluka cu cfagau lenu
    binxo pe ko'a .i mukti lenu ze'a le bavlamdei ko'a klama le nu
    canja kei pagbu be le tcadu gi'e facki fi lo jibri .i le ve canja
    be lo kerfa puzu friti fi ko'a fe le jibri besegau lozu'o sazri .i
    mukti lenu ko'a facki fi le go'i ze'a le bavlamdei gi'e cpedu le
    jibri .i xanri fa loza'i ko'a vajni .i ko'a ba zukte seisa'a se dicra</p>

    <p>ni'o la sopis. sanji lenu le xance cu jgira le birka .i ko'a sutra
    lenu catlu le ganra flira be le pulji</p>

    <p>.i lu do vi gasnu ma li'u se cusku le pulji</p>

    <p>.i lu noda li'u se cusku la sopis.</p>

    <p>.i lu .i .e'e ko kankla li'u go'e</p>

    <p>ni'o lu .i ju'a masti li ci ve'a la daplu li'u se cusku le pajni
    pe le pulji flapaizda zi le cerni</p>

    <p>fa'o</p>

    <p><a href="pulji-selsaha-lujvo-fuhivla.html" rel="glossary">lujvo
       and fu'ivla</a></p>

    <hr>

    <p>&copy; 2024 Wolfgang Corcoran-Mathe. Released under the terms of
    the Creative Commons
    <a rel="license" href="https://creativecommons.org/licenses/by/4.0/">
    Attribution 4.0 International</a> license.</p>

    <p><a href="/index.html">Home</a></p>
  </body>
</html>
