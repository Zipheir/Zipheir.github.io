<!DOCTYPE HTML PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">
<html lang="en">
  <head>
    <meta http-equiv="Content-Type" content="text/html; charset=utf-8">
    <!-- mobile device brain-damage -->
    <meta name="viewport" content="width=device-width, initial-scale=1">
    <link href="/lojban/lisri.css" rel="stylesheet" type="text/css">
    <link rel="canonical"
          href="https://www.sigwinch.xyz/lojban/2024/lo-bebna-preti.html">
    <title>lo bebna preti</title>
  </head>
  <body>
    <h2>me lo bebna preti</h2>

    <h4>la robyrt.ceklis. finti le se fanva beme'e la'o gy.
    <a href="https://gutenberg.org/ebooks/33854">Ask a Foolish
    Question</a> gy.</h4>

    <h4>.i la zaifir. fanva</h4>

    <p>ni'o la dafskus. se finti fi lenu renvi fi le sarcu noi mutce
    clani fi so'o lo jutsi gi'e na'esai clani fi lo drata .i ku'i la
    dafskus. goi ko'a jinvi ledu'u leni temci cu drani .i la dafskus.
    barda ga'a da gi'e cmalu ga'a de .i da pu'i jinvi ledu'u ko'a pluja
    .iku'i de krici ledu'u ko'a mutce leka sampu .i la dafskus. djuno
    ledu'u le se ckaji be ko'a cu drani .i ra'usai ko'a du la dafskus.
    .i ko'a djuno</p>

    <p>ni'o sera'a le jutsi poi zbasu ko'a zi'e goi ko'i le tordu nu
    skicu cu xagrai .i pa'aku ko'i djuno gi'e noroi cusku lu'e lejei
    ko'i nelci leza'i djuno .i ko'i finti la dafskus. lenu selfu lo
    jutsi poi mleca fi leka cilre kei gi'e ba cliva ta'i lo to'e slabu
    .i le se klama be ko'i cu te djuno fi la dafskus. po'o .ini'ibo la
    dafskus. djuno roda</p>

    <p>ni'o le ko'a plini be le ko'a tarci cu se zutse la dafskus. .i
    le munje cu ranji .i clani leka temci kei da .i tordu fi lo drata
    .iku'i drani fo la dafskus.</p>

    <p>ni'o ko'a vasru lei danfu .i ko'a djuno fi lei srana be roda
    be'o .e le krinu be le tcini be roda be'o .e le te zbasu befi roda
    be'o .e le smuni be lu'o roda .i la dafskus. ka'e dafsku cei broda
    fu da poi drani leka preti .i ko'a djica lonu broda .i ko'a pacna
    lonu broda .ipaunai makau poi drata tcini cu mapti lo dafsku .i
    makau poi se zukte cu mapti lo dafsku .iseni'ibo ko'a denpa lenu
    lo danlu cu klama gi'e reisku</p>

    <p>ni'o ni'o lu do lifri ma doido'u li'u se cusku la moran. noi
    fulta klama le to'e citno nanmu</p>

    <p>.i lu le xagmau li'u se cusku la linman. noi troci lenu cisma
    .i leza'i li no junta cu mutce leka sidju .i la moran. puki xaksu
    le caibra sorcu be lo livla sezu'e lepu'u klama lo kensa sepi'o le
    traji be leka sutycne bei leka mleca .iku'i le ruble risna be la
    linman. cu to'e nelci la'edi'u .i le risna be la linman. cu pante
    gi'a badri gi'a fengu darxi le ralci cutygreku gi'a denpa fo lenu
    sutra .i ze'i lakne fa lenu le risna ba sisti mu'i lepo'o nu fengu
    .iku'i leza'i li no junta cu caki mutce leka sidju .iseri'abo le
    ruble risna di'a zmiku .i la moran. goi ko'e na se nabmi le simsa
    .i le tsali xadni cu se finti fi lenu nandu .i ko'e na'e lifri ri
    ze'a le zi nu klama .ijo ko'e djica leza'i la linman. ca'o jmive
    .i lu mi ba jmive li'u se cusku la linman. noi spuda le na'e se
    cusku preti .i lu .ai banzu lenu facki li'u .i la moran. pencu le
    jitro sazri .i le marce cu sakli mo'ine'i le cnita kensa pa'a lenu
    lo finpe cu no'a lo grasu</p>

    <p>.i lu mi'o ba facki sei la moran. cusku li'u .i ko'e sidju la
    linman. goi ko'u lenu to'e rinju ko'u .i lu .aisai mi'o ba facki
    fi tu'a la dafskus. li'u .i la linman. frati lenu sedysligau kei
    tu'a le citno kansa .i ko'e ce ko'u ta'e simxu lenu nupre kei ze'a
    lo nanca be li so'o .i ti puze'uki se gunka la linman. .ibakibo la
    moran. ba'o lenu kulmu'o la kaltek. cu cmibi'o .i le girzu cu jersi
    le lisri ve'a le ciste pe le solri .i go'i le lisri be le tcesau
    ke remsmi jutsi noi djuno fi lo danfu be lu'o roda zi'e poi finti
    la dafskus. gi'e ba cliva</p>

    <p>.i lu ko pensi sei la moran. caki cusku .i .u'e le danfu be lu'o
    roda li'u .i la moran. noi skepre lo rarske cu nu'o te preti la
    dafskus. le so'imei .imu'a le banro munje .i le lasna danre pe lo
    ratni narge .i lonu tarci spoja .i lopu'u zilpavzba lo plini .i le
    sutra ke skari stika .e le kamsorselmanri saske .e so'e lo drata</p>

    <p>.i lu .ie sei la linman cusku li'u .i ko'u lacpu klama le vidni
    gi'e catlu le lunbe foldi po'u le cnita kensa .i ko'u skepre lo
    mivyske gi'e to'e citno prenu .i remei le'i preti be fi ko'u .i
    lesu'u jmive cu mo .i lesu'u morsi cu mo</p>

    <p>ni'o ni'o ba le clani zu'o kalte le zirpu kei la lek. joi le pendo
    cu jmaji tezu'e lenu tavla .i le zirpu cu rirci vi lo tarci bakfu
    to noda djuno fi le rinka toi .isemu'ibo nu tavla .i lu ko jimpe
    sei la lek. goi fo'a cusku .i .ai mi sisku tu'a la dafskus. li'u
    .i la lek. tavla fo la .olgrat. noi bangu fi lesi'o jdice bredi</p>

    <p>.i lu .uanai sei la .ilm. reisku fi fo'a bau la .xvest. noi bangu
    fi lesi'o xalbo .i lu mu'i ma do djica leza'i djuno da .i xu lezu'o
    crepu le zirpu cu na'e mansa do li'u</p>

    <p>.i lu .ienai li'u se cusku la lek. bau le jdice bredi bangu .i
    lu na go'i li'u .i lezu'o crepu le zirpu cu banli se gunka fo'o
    goi la lek. joi le simsa be ri .i fo'o di'i vimcu le zirpu so'o
    le pagbu be le canlu bukpu .i lo'eni zy. cu mutce be leka cmalu
    .i fo'o masno finti le barda derxi be zy. .i noda djuno fi le te
    finti befi le derxi</p>

    <p>.i lu ba'a do reisku lesedu'u le zirpu cu se steci makau li'u
    se cusku la .ilm. ca lenu catke vimcu lo tarci gi'e vreta</p>

    <p>.i lu mi go'i sei la lek. cusku .i ma'a za'o se tcini leza'i to'e
    jimpe .i .ausai ma'a nu'o djuno fi le steci be le zirpu be'o .e le
    smuni be zy. beici'e le munje .i ma'a .au nu'o djuno ledu'u ki'u ma
    zy. jitro ma'a li'u .i la lek. cusku di'u bau la .ilgret. noi bangu
    fi lesi'o djuno cfari .i la .ilm. joi le drata na'e fapro bau do'a
    le bangu befi lesi'o darlu .i le go'i cu tugni fi ledu'u le se djuno
    cu vajni .i ze'eku la lek. .e la .ilm. .e le drata cu crepu le zirpu
    .i baziku fo'o cilre fi le banli danfu be tu'a le munje vu'opo'u
    ledu'u le zirpu cu mokau .e ledu'u le derxi cu se finti fi makau
    .i ju'o la dafskus. kakne lenu dafsku fi fo'o .i ro fo'o ve nuzba
    la dafskus. noi se finti le jutsi noi simsa fo'o gi'e puzu cliva</p>

    <p>.i lu xu do ba reisku lo drata dy. li'u se reisku la .ilm. la
    lek.</p>

    <p>.i lu .aicu'i mi te preti loi tarci la'aru'e sei la lek. cusku
    .i no le drata cu vajni li'u .i la lek. joi le tamne vu'onoi ze'e
    jmive cu na pensi lesi'o morsi .i ji'a ri'a leza'i stodi leni cecmu
    ku kei fo'o na pensi lesi'o jmive .iku'i vajni fa le zirpu .iji'a
    le derxi</p>

    <p>ni'o lu .ai mi klama li'u se cusku la lek. bau le bangu befi
    lesi'o bredi lonu jdice</p>

    <p>.i lu .iu ko snada li'u se cusku lei tamne bau le bangu befi
    lesi'o traji be leka pendo .i la lek. plipe cliva veka'a lei tarci</p>

    <p>ni'o ni'o la dafskus. noi zilpavykansa ve'a le cmalu plini pe
    ri cu zutse gi'e denpa tu'a le teryrei .i ko'a goi la dafskus.
    smaji cusku lu'e le danfu ko'a .i la'edi'u se zifre ko'a .i ko'a
    djuno .i ku'i ko'a denpa to leni temci cu na'e dukse leka clani .a
    leka tordu toi lonu su'o lo danlu pe lo munje cu klama gi'e reisku</p>

    <p>ni'o ni'o pabi da jmaji pa de .i lu mi pilno le javni pe li pabi
    li'u se kixsku pa da .i to'e canci fa le drata poi punai zasti zi'e
    poi jbena ni'i le javni pe li pabi</p>

    <p>.i lu .ai mi'o klama la dafskus. sei pa da kixsku .i le javni
    pe li pabi cu jitro le se tarti be mi'o .i vi lonu lo pabimei cu
    jmaji kei lo panomei ba zvati .i ma krinu la'edi'u li'u .i noda
    kakne lenu dafsku</p>

    <p>.i lu mi zvati ma li'u se reisku le cnino pasomoi .i pa da kansa
    ra lenu ctuca .i vimcu fo lo pazemei noi stodi leka klani</p>

    <p>.i lu ji'a .ai mi'o facki sei lo drata cu kixsku ledu'u ri'a
    makau ro lo stuzi cu drata va'onai lesu'u darno li'u .i la'edi'u
    nabmi .imu'a pa da zvati ti .ibabo pa da zvati ta .i sa'u noda
    muvdu .ije noda krinu .iku'i secau leka muvdu ku pa da cu zvati lo
    drata mu'anai</p>

    <p>ni'o lu lei tarci cu lenku li'u se kixsku pa da</p>

    <p>.i lu ma krinu li'u</p>

    <p>.i lu .ai mi'o klama la dafskus. li'u .i le cecmu pu cilre fi lei
    lisri .imu'a lu puzuku lo jutsi noi simsa ma'a cu djuno .ije jy.
    ciksi fi la dafskus. .ibabo jy. cliva seka'a lo munje befi leka
    nomei stuzi .e leka so'omei darno li'u</p>

    <p>.i lu ta'i ma ma'a ba zvati ta li'u se reisku le cnino pasomoi
    noi co'i djuno .i lu .ua mi'o klama li'u .i pabi da canci .i pa
    da goi fo'u stali .i fo'u catlu le mutce barda po'u le bisli tarci
    sekai leka badri .ibabo fo'u ji'a canci</p>

    <p>ni'o ni'o lu .u'esai lei bridi pe le slabu lisri cu jetnu sei
    la moran. spaji cusku .i .ua ta co'e li'u .i le remei ba'o cliva
    le cnita kensa bu'u le stuzi poi se skicu le lisri .i le go'i cu
    jibni ko'o goi le tarci noi na'e simsa lo drata tarci .i la moran.
    finti le klesi ne ko'o .iku'i la'edi'u na vajni .i noda simsa ko'o
    .i le plini cu mluni le tarci .iji'a le plini cu simsa no lo drata
    plini .i la moran. finti lei skicu .i ku'i ri na vajni .i le vi
    plini cu na panra .i lu ko rinju vo'a doi do'u sei la moran. cusku
    .i .ai mi klama le sefta .a'o secau lonu xrani li'u</p>

    <p>ni'o ni'o la lek. goi fo'a cu mo'u klama la dafskus. fu lezu'o
    sutra cadzu lei tarci .i fo'a lafmuvgau la dafskus. goi ko'a sepi'o
    le xance gi'e catlu ko'a .i lu .ua do se cmene la dafskus. li'u se
    cusku fo'a</p>

    <p>.i lu go'i li'u se cusku la dafskus.</p>

    <p>.i lu ko cusku fi mi li'u se cusku la lek. poi co'a kufra zutse
    vi le jbini be lei tarci .i lu ko cusku lesedu'u mi mokau li'u</p>

    <p>.i lu pagbu sei la dafskus. cusku .i sinxa li'u</p>

    <p>.i lu .e'e sei la lek. poi cinmo cortu cu cusku .i do ka'e ciksi fo
    le xagmau .i .e'e lei simsa be mi cu zukte lezu'o crepu le zirpu gi'e
    zbasu le derxi be zy. .i .e'o do ciksi leka smuni la'edi'u li'u</p>

    <p>.i lu noda smuni le do preti sei la dafskus. cusku li'u .i ko'a
    djuno fi le steci be le zirpu be'o .e le te finti befi le derxi .iku'i
    le velcki cu se mipri fi le velcki noi zmadu fi leka banli .i secau ra
    na cumki fa lenu ciksi le preti .ije la lek. na te preti le satci</p>

    <p>ni'o la lek. reisku lei drata .ije la dafskus. na kakne lenu
    dafsku fu ra .ipe'a la lek. te jvinu da sepi'o le steci kanla .i fo'a
    facki fi piso'u le jetnu gi'e rivbi lenu viska le mulno .ipaunai
    ta'i ma do ciksi lenu crino ganse kei lo narviska'e .i la dafskus.
    na troci .i ko'a na bilga .ibazabo la lek. mabla cmila .i pa le se
    cadzu tarci ne fo'a ze'i carmi leka te gusni kei ri'a le sance gi'e
    bazi jdika .i la lek. cliva xeka'a lezu'o sutra cadzu be lei tarci</p>

    <p>ni'o ni'o la dafskus. goi ko'a djuno .iku'i ko'a nitcu lonu da
    reisku le drani kei lonu dafsku .i ko'a pensi le me la'edi'u jimte
    .icabo ko'a catlu lei tarci noi na'e barda gi'e na'e cmalu gi'eku'i
    drani .i lei drani preti zo'u ko'a djica le pu nu lei finti be ko'a
    cu pensi ru .i ra pu nu'o curmi tu'a leka noda smuni kei gi'e curmi
    lonu ko'a troci lonu facki</p>

    <p>ni'o la dafskus. surla lezu'o cusku lu'e lei danfu ko'a</p>

    <p>ni'o ni'o pabi lo danlu goi fo'i cu klama la dafskus. goi ko'a
    fu lezu'o na'e cadzu je na'e vofli jesa'u canci .i fo'i desku
    va'o leza'i lenku gusni fi lei tarci kei gi'e catlu la dafskus.
    noi carmi leka barda .i lu secau leka darno kei sei pa fo'i reisku
    ta'i ma lo dacti cu zvati lo drata li'u .i la dafskus. djuno fi
    le steci be leka darno .e leka se zvati .iku'i ko'a na ka'e dafsku
    fu le preti .i tu'a leka darno cu fatci .iku'i le go'i cu frica da
    poi lei vi danlu cu smadi .i ji'a lo se zvati cu zasti taiku'i lo
    frica be da poi lei danlu cu krici</p>

    <p>.i lu gau ko galfi le preti li'u se cusku la dafskus. sekai leka
    pacna</p>

    <p>.i lu ri'a ma mi'a tordu vi ti sei pa fo'i reisku gi'e clani
    vi ta .i ri'a ma mi'a plana vi ta gi'e cinla vi ti .i ri'a ma lei
    tarci cu lenku li'u .i la dafskus. djuno fi roda .i ko'a djuno
    ledu'u ri'a makau lei tarci cu lenku kei gi'eku'i na ka'e ciksi
    la'e ra ma'i lesi'o tarci .a lesi'o ka lenku</p>

    <p>ni'o lu ma krinu sei lo drata cu reisku tu'a le javni pe li pabi
    .i ki'u ma lonu pabimei jmaji cu rinka lonu lo za'umoi cu zilpavzba
    li'u .iku'i ju'o le danfu cu pagbu le drata preti noi zmadu fi leka
    banli zi'e noi na xe reisku</p>

    <p>ni'o lo za'umoi cu zilpavzba ni'i le javni pe li pabi .ije lei
    paso danlu cu to'e canci</p>

    <p>ni'o ni'o la dafskus. smaji cusku lu'e lei drani preti vo'a gi'e
    dafsku fu ra</p>

    <p>ni'o ni'o lu mi'o snada sei la moran. goi ko'e cusku .i .uo .uo
    li'u .i ko'e satre le janco befi la linman. goi ko'u .i la'edi'u
    milxe mu'izo'o leza'i la linman. nu'o porpi .i le tolci'o skepre
    cu tatpi .i le flira cu pelxu je se kevna je se skuro .i leka bongu
    cu se ckaji lei barda ke pelxu denci .e le cmalu ke pinta nazbi .e
    lei tunta ke flira bongu .i le greku co'a se viska</p>

    <p>.i lu .e'e mi'o klama sei la linman. cusku li'u .i ko'e na'e
    djica lenu xaksu lo temci .i leni temci pe ko'e na banzu lonu xaksu
    .i ko'e joi ko'u vu'onoi dasni le badmapku cu klama fo le cmalu
    pluta .i lu ko na'e sutra sei la linman. smaji cusku li'u</p>

    <p>.i lu vi'o li'u se cusku la moran. .i ko'e .e ko'u gunma cadzu ve'i
    le manku pluta pe le plini poi frica ro lo plini zi'e noi zilpavykansa
    mluni le tarci poi frica ro lo tarci .i lu ko jersi li'u se cusku la
    moran. .i lei lisri cu skicu le pluta be le rokci serti .i le rokci
    serti cu pluta le se sruri pinta .ivibo .u'e la dafskus. co'e</p>

    <p>ni'o ko'e joi ko'u viska le blaci vidni noi senta fi le bitmu .i
    ga'a le go'i la dafskus. simlu leka mutce leka sampu .i la linman.
    jgari lei desku xance vo'e .i ti jalge lepu'u ze'u gunka kei be
    lenu jdini cpacu .e lenu darlu .e lenu sisku tu'a le lisri spisa
    be'o vu'onoi se fanmo viziku .i lu ko morji sei ko'u cusku befi
    la moran. ledu'u mi'o ba spaji .i le jetnu cu na'esai simsa da poi
    mi'o smadi li'u</p>

    <p>.i lu mi bredi li'u se cusku la moran. noi se kanla lei manri
    gleki</p>

    <p>.i lu je'e .i doi dafskus. sei la linman. cusku befo le ko'u
    smaji je ruble voksa lesu'u jmive cu mo li'u</p>

    <p>.i lenu tavla cu simlu leka nenri lei stedu .i xi dy. lu le preti
    na'e se smuni .i lu lesu'u jmive li'u noi se cusku le teryrei cu
    sinxa le pagbu .i mi ka'e ciksi ra ma'ipo'o le se pagbu li'u</p>

    <p>.i lu ma se pagbu lesu'u jmive li'u se reisku la linman.</p>

    <p>.i xi dy. lu le preti tai le zi se cusku cu se danfu noda .i le
    teryrei ca'o pensi lesu'u jmive kei ma'i le sivni je se jimte li'u</p>

    <p>.i lu .i'a ko dafsku ma'i lei sidbo befi do li'u se cusku la
    moran.</p>

    <p>.i xi dy. lu la dafskus. ka'epo'o spuda lo preti li'u .i la
    dafskus. badri pensi le jimte poi se rinka lei finti .i smaji</p>

    <p>.i lu xu le munje cu banro li'u se ke darsi reisku la moran.</p>

    <p>.i xi dy. lu lonu pilno zo banro na mapti le tcini .i lesi'o
    munje kei bepi'o le teryrei cu cfipu sidbo li'u</p>

    <p>.i lu xu do ka'e cusku su'oda fi mi'a li'u se reisku la moran.</p>

    <p>.i xi dy. lu mi ka'e dafsku fu ro lo drani preti be lo munje
    li'u</p>

    <p>.i le'i re prenu cu simxu lenu catlu .i lu pe'i mi jimpe fi
    la'edi'u sei la linman. badri cusku .i lei jicmu sruma be ma'a cu
    jitfa .i .uinai ro le go'i cu co'e li'u</p>

    <p>.i lu .ienai na cumki sei la moran. cusku .i lo rarske .e lo
    mivyske sei se dicra li'u</p>

    <p>.i lu pagbu jetnu li'u se cusku la linman .i le voksa cu mutce
    leka tatpi .i lu .i mi'o snada ti noiku'i cmalu .i mi'o facki ledu'u
    le ma'a jdice befi loi se zgana fasnu cu jitfa li'u</p>

    <p>.i xi my. lu .iku'i le javni pe le saprai velcki li'u</p>

    <p>.i lu la'edi'u cu se stidi po'o li'u se cusku la linman.</p>

    <p>.i xi my. lu .iku'i lesu'u jmive .i .a'o ju'o dy. ka'e dafsku
    fu ledu'u lesu'u jmive cu mokau li'u</p>

    <p>.i lu ko pensi ti sei la linman. cusku .ida'i do reisku lu ki'u
    ma mi jbena va'o lonu le sostartai po'u la scorpios. cu ka viska
    jibni la saturn. .i mi na kakne lenu dafsku fu le preti ma'i lei
    se djuno befi la zodiak. .ili'a la zodiak. nasai srana li'u</p>

    <p>.i lu .ua je'e sei la moran. masno cusku .i dy. na ka'e dafsku
    ma'i lei ma'a se sruma li'u</p>

    <p>.i xi ly. lu za'ala'a go'i .iji'a dy. na kakne lenu gau galfi
    lei se sruma be mi'o .i dy. se jimte le'i drani preti .i tu'a ri
    nibli pe'i leka djuno kei poi .uinai mi'o na ponse li'u</p>

    <p>.i lu .ue xu mi'o na kakne lenu reisku lu'e lo drani sei la moran.
    cusku .i mi na'e krici la'edi'u .i .ia mi'o djuno fi so'u le jicmu
    li'u .i ko'e cusku fi la dafskus fe lu lesu'u morsi cu mo li'u</p>

    <p>.i xi dy. lu mi na ka'e ciksi lo remna sidbo li'u</p>

    <p>.i lu .ue lesu'u morsi cu remna sidbo sei la moran. cusku li'u
    .i la linman. sutra catlu .i lu .ui mi'o co'a snada .i xu lo remna
    sidbo cu na ckaji leka fatci li'u</p>

    <p>.i xi dy. lu lo remna sidbo cu cmima sa'enai .abu po'u lo'i jitfa
    jetnu ge'u .a by. po'u lo'i pagbu jetnu bema'i lo pagbu tcini li'u</p>

    <p>.i xi my. lu ma srana le zi preti li'u</p>

    <p>.i xi dy. lu ro le re da li'u</p>

    <p>.i la'e lu'o de'u cu jimte leka snada .i la moran. na kakne lenu
    cpacu le zmadu la dafskus. .i ze'a lo cacra be li so'o le re prenu
    cu troci .iku'i pe'a le jetnu cu zenba ce'o zenba leka darno .i lu
    ti mukti lonu fenki sei la moran. za cusku .i ti ponse le danfu befi
    piro le munje gi'e na kakne lenu cusku fi mi'o kei secau lenu mi'o
    reisku le drani .iku'i ta'i ma mi'o djuno fi le drani preti li'u .i
    la linman. zutse le loldi re'o le rokci bitmu .i le kanla cu ganlo
    .i lu .ionai lo cicre'a .i mi'o du le go'i li'u se cusku la moran.
    ca lezu'o cadzu vi la dafskus. .i lu da'i le cicre'a cu klama le
    skepre gi'e reisku lesedu'u ri'a ma cy. na kakne lonu darxi le
    solri lo ga'ardanti .i le skepre cu kakne lenu ciksi ma'ipo'o da
    pe vo'a .i da'i ma jalge li'u</p>

    <p>.i lu .i le skepre na'e troci li'u se cusku la linman. fo le
    kandi voksa .i lu .i sy. djuno fi lei jimte pe le teryrei li'u</p>

    <p>.i lu .u'i xamgu sei la moran. fengu cusku .i ta'i ma do ciksi
    leza'i le terdi cu carna kei lo cicre'a .i lo xagmau zo'u ta'i ma
    do ciksi le kamsorselmanri saske cy. .i ju'o do bilga lenu ciksi
    sekai leka saske satci li'u .i la linman. noi se kanla le ganlo cu
    na spuda .i lu mi'o cicre'a .iku'i le vi se ragve cu mutce zmadu .i
    le curnu ku jo'e le zmadu prenu la'a .i le curnu cu djica leza'i
    djuno fi le steci be lo dertu be'o .e le krinu be leni dertu .i'a
    .uinai li'u .i la moran. reisku lu .i xu mi'o cliva doi do'u li'u
    .i le kanla be la linman. ca'o ganlo .i lei korcu degji cu tagji .i
    le flira cu zenba leka kevna .i le sedbo'u co'a pagre .i lu .uesai
    doi do'u li'u .ije la dafskus. djuno ledu'u la'edi'u na'e danfu</p>

    <p>ni'o ni'o secau lo kansa la dafskus. goi ko'a cu denpa ve'i le
    ko'a plini noi na'e barda gi'e na'e cmalu gi'eku'i drani .i ko'a
    na ka'e sidju lo prenu poi klama .iki'ubo la dafskus. do'a rinju
    .i ko'a ka'e dafsku fu lo drani po'o .i le munje cu mo .i .a'u
    lesu'u jmive .i .a'u lesu'u morsi .i le zirpu .i li pabi .i pagbu
    bo jetnu ja xadba bo jetnu .i cmalu spisa be le banli preti .iku'i
    la dafskus. noi zilpavykansa cu smaji cusku lu'e lei preti ko'a .i
    go'i lei drani preti noi noda ka'e jimpe .ipaunai ta'i ma da jimpe
    fi lei drani danfu .i lei preti na ze'e se reisku .iji'a la dafskus.
    morji la'edi'e poi lei zbasu be ko'a pu djuno ce'o mo'isti .i lenu
    da reisku cu se sarcu leza'i da djuno piso'e le danfu</p>

    <p>fa'o</p>

    <hr>

    <p class="note">Copyright note: As far as I know,
    <cite>Ask a Foolish Question</cite>
    is in the public domain. The transcribers of the Project Gutenberg
    version state: “Extensive research did not uncover any evidence
    that the U.S. copyright on this publication was renewed.”</p>

    <p>ti papi'evovomoi vreji / Version 1.44</p>

    <p>© 2024 Wolfgang Corcoran-Mathe. Released under the terms of
    the Creative Commons
    <a rel="license" href="https://creativecommons.org/licenses/by/4.0/">
    Attribution 4.0 International</a> license.</p>

    <p><a href="/lojban/index.html">Lojban pages home</a> |
    <a href="/index.html">SIGWINCH Home</a></p>
  </body>
</html>
