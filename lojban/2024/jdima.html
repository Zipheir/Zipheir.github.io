<!DOCTYPE HTML PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">
<html lang="jbo">
  <head>
    <meta http-equiv="Content-Type" content="text/html; charset=utf-8">
    <meta name="viewport" content="width=device-width, initial-scale=1">
    <link href="/lojban/lisri.css" rel="stylesheet" type="text/css">
    <link rel="canonical"
          href="https://www.sigwinch.xyz/lojban/2024/jdima.html">
    <title>liste be le'i lujvo pe la'e lu lamji lo smaji lalxu li'u</title>
  </head>
  <body>
    <h1>jdima be leza'i jmive</h1>

    <h4>.i la robyrt.ceklis. finti la'o gy.
    <a href="https://gutenberg.org/ebooks/29458">Cost of Living</a>
    gy.</h4>

    <h4>.i la zaifir. fanva</h4>

    <p>ni'o la karyn. goi ko'a jdice ledu'u le ko'a za'i mabla cinmo cu se
    srana lenu la milyr. catra vo'a za le prulamjeftu .iku'i leza'i djuno
    na sidju fi lenu vimcu le to'e satci za'i terpa noi menli vanbi ko'a
    .i ti bebna .i lenu la milyr. morsi cu na srana ko'a .iku'i ki'u
    ma le plana je gleki nanmu pu catra vo'a .i lei tcini be la milyr.
    cu mukti leza'i jmive .imu'a le speni .e le verba .e le xamgu jibri
    .e lei se manci se ricfu pe lezi cedra .i .u'e mu'i ma my. gasnu</p>

    <p>ni'o lu coi doi dirba li'u se cusku le fetspe be la karyn. ca lenu
    ko'a zutse vi le jubme</p>

    <p>.i xi ky. lu coi la titlas. .i coi la bilis. li'u .i le bersa cu
    bacru da</p>

    <p>ni'o do na ka'e jijnu fi lo prenu sei la karyn. jinvi .i ko'a sazri
    cpedu tu'a le ko'a cersai .i le sanmi cu melbi ke se finti ce'o se
    sabji le cnino me la .avinion.dikcas.jmijukpas.</p>

    <p>ni'o leza'i ko'a mabla cinmo cu ranji .i la'edi'u fanza mu'i lenu la
    karyn. djica leza'i gleki je jundi kei ze'a lezi cerna .i ti surla djedi
    .ije le jdini catni pe la .avinion.dikcas. baza klama .i ti vajni djedi</p>

    <p>ni'o ko'a joi le bersa cu klama le vorme</p>

    <p>.i xi ky. lu .a'o zabna le djedi doi bilis. li'u .i le bersa cu
    sirsedysligau gi'e cpacu lei cukta gi'e co'a klama le ckule secau
    lonu cusku .i la karyn. pensi lejei da raktu la bilis. .i ko'a pacna
    lenu ra jitfa .i su'epa lo se lanzu poi ta'e xanka cu banzu</p>

    <p>ni'o lu co'o doi titlas. li'u .i ko'a cinba le fetspe goi ko'i pu'o
    lenu ko'i cliva tezu'e lenu te vecnu .i lu do'anai ta gleki li'u se
    ke pensi cusku ko'a ca lenu catlu lenu ko'i cadzu le pluta .i ko'a
    pensi leni ba ve vecnu fi ko'i ve'a le .abu.dy. zarci .i lenu catlu
    le junla cu ve cilre ledu'u le .abu.dy. jdini catni cu klama ba lo
    mentu be li cino .i lenu jinru catra cu xagrai tadji lenu vimcu leza'i
    xlali cinmo .i ko'a pensi cusku di'u gi'e klama le lumku'a</p>

    <p>ni'o le lumku'a cu minra slasi banli .ije lepo'o ka kufra cu rinka
    leza'i ko'a surla .i ko'a renro lei taxfu le .abu.dy. zmiku me la
    ji'in.da'egaus. gi'e tikygau leka carvi danre kei tu'a lo jipno poi
    zmadu zo sutra li pa .i lei djacu noi milxe zmadu leka glare kei
    le skapi cu darxi le cinla ke blaci xadni .i .uisai .i za'umai lenu
    surla ke sudga satre kei ne'i le .abu.dy. me la zmikus.sudgaubu'us.
    .i lu traji be leka se zdile li'u se ke pensi cusku ko'a ca lenu
    le sudgaubu'u cu tengau je satre lei ka skori kei sluji .iji'a ti
    bilga lenu se zdile kei sei ko'a mojgau cusku vo'a .i le .abu.dy.
    me la zmikus.sudgaubu'us. joi lei cabra be lonu krevi'u cu se vecnu
    fo lo rupnu be li cipamu ku joi lo cteki .iku'i .o'u piro le jdima
    cu vamji sei ko'a jdice ca lenu le .abu.dy. krevi'u cu klama fi lo
    kojna gi'e sutra vimcu lei tordu kerfa be ko'a .i paunai ma krinu
    leza'i jmive kei secau lenu do se zdile tu'a lei se ricfu</p>

    <p>ni'o tu'a le skapi cu pluka se cortu ca lenu la zmikus.sudgaubu'us.
    sisti .i zo'e ta'e mukti leza'i mutce be leka se pluka .iku'i ko'a na
    co'e .i lenu la milyr. catra vo'a cu fanza le ko'a menli gi'e daspo
    leza'i panpi pe le surla djedi .i xu tu'a lo drata cu raktu ko'a .iju'o
    noda nabmi fi tu'a le zdani .i lei ko'a papri cu se ganzu gi'e bredi
    tu'a le jdini catni .i lu xu mi co'i morji da sei ko'a voksa cusku li'u</p>

    <p>.i lu le jdini catni pe la .avinion.dikcas. zvati ba lo mentu be li
    pamu li'u se ke smaji cusku le .abu.dy. me la mudrimojgaus.</p>

    <p>.i xi ky. lu mi djuno la'edi'u .i xu su'oda drata li'u</p>

    <p>.i la mudrimojgaus. tcidu lei morji datni noi barda liste le'i notci
    be lonu kurji le purdi keiku ce lonu gau cipra fi la jetce bikla keiku
    ce lonu te vecnu lo rectu ne le pavdei. keiku ce le simsa .i lo se
    gunka poi ko'a nu'o gasnu .i xi ky. lu je'e do'u ti banzu li'u .i
    ko'a curmi lenu ko'a dasni gau le .abu.dy. me la zmikus.taxsabjin.
    .i gau zy.ty.sy. noi certu ku'o le bongu tunta xadni cu se snuji fi
    lei cnino bukpu .i ba lenu bumru lei misno je nakni pukpanlitki kei
    tu'a ko'a cu mulno .i ko'a klama le barda kumfa fo lo jbini be lei
    sazri poi lamji ro le mudri .i lenu sutra catlu lei ckilu ne le mudri
    cu ve cilre ledu'u le tcini be le zdani cu drani .i lei palta ne le
    cersai ba'o se lumci je se ganzu .i le zdani cu jinsa je se spali
    .i lei taxfu pe le fetspe cu dandu .i lei jakne se kelci pe le bersa
    ba'o se xruti tu'a le socku'a .i lu ko sisti lenu se raktu doi terpa
    li'u se ke fengu cusku ko'a ko'a</p>

    <p>ni'o le vrogai cu cusku lu la naun.patys. pe la .avinion.jdinis.
    cu zvati ti li'u .i la karyn. co'a minde le vrogai lenu kalri kei
    pu lenu ko'a zgana la zmiku barjyse'u .i .ii ki'u ma ko'a na pensi
    tu'a ta .i la zmiku barjyse'u goi fo'a cu se zbasu la kastil.matran.
    .i ko'a pu te vecnu fo'a fi'o tcini lonu se xlura .i .abu.dy. na'e
    zanru tu'a fo'a mu'i leza'i .abu.dy. vecnu le simsa</p>

    <p>ni'o gau ko'a la barjyse'u cu gunro muvdu le jupku'a .i ko'a minde le
    vrogai lenu kalri .i lu coi doi naun. .i .a'o xamgu be do djedi li'u
    se cusku la patys. goi ko'o .i la patys. cu rajycla je banli nanmu gi'e
    dasni le junri ke sunla pastu .i lei skuro kojna be lei kanla cu sinxa
    leka di'i cmila .i ko'o ganra cisma gi'e jgari le xance be la karyn.
    ca lenu ru'u catlu le vasru be so'ida kumfa .i xi py. lu ti mutce be
    leka melbi doi naun. .i melbi .ui .ije'u pe'i lei kagni javni cu curmi
    lenu mi cusku le sedu'u le do zdani nenri cu traji leka pluka kei fo
    le vi pagbu li'u .i la karyn. co'a jgira mu'i la'edi'u gi'e pensi lei
    linji girzu be leka mintu bei lo zdani be'o poi se stuzi le vi lajypau
    .a le lamji .a le lamji be ri .i lu .e'e xu rozo'e to'e spofu sei la
    patys. noi punji le tanxe le stizu cu reisku .i xu rozo'e drani li'u</p>

    <p>.i lu .ie go'i sei la karyn. gleki cusku .i la .avinion.dikcas. ze'e
    na spofu li'u</p>

    <p>.i xi py. lu xu le fonxa cu xamgu .i xu cenba tu'a lo vreji di'i piro
    lo cacra be li paze li'u</p>

    <p>.i lu ju'o fy. go'i li'u se cusku la karyn. .i ko'a noroi pilno le
    fonxa noi ku'i melbi nilce</p>

    <p>.i xi py. lu xu le ve tivni pe la sligus. cu xamgu .i xu do'o se
    zdile tu'a lei se tivni li'u</p>

    <p>.i xi ky. lu .uisai prane leka te benji li'u .i ko'a te jarco fi lenu
    se tivni kei pu lo masti .ije lenu ra simlu leka zasti cu spaji</p>

    <p>.i xi py. lu le jupku'a cu mo .i xu la zmiku jukpa cu drani .i xu la
    terjukpa certu ca'o di'i zbasu li'u</p>

    <p>.i xi ky. lu .iesai melbi cabra .i sa'u melbi li'u .i la patys.
    reisku fu le dujyca'a .e le sakyjistci .e le karce .e le vinji .e lei
    so'unonomei dacti poi la karyn. ba'o te vecnu fi la .avinion.dikcas.
    .i lu rozo'e xamgu li'u se cusku la karyn. .i la'edi'u milxe be leka
    jitfa kei ni'i ledu'u lezu'o ko'a vimcu lei tanxe be lei cabra cu na
    mulno .i lu sa'u se manci xamgu li'u</p>

    <p>.i lu ju'o mi se pluka li'u se cusku la patys. noi vreta zutse gi'e
    cmoni befi leka rivbi cinmo .i xi py. lu do na djuno fi leni mi'a
    di'i troci lenu mansa lei te vecnu .i go lo se vecnu cu na'e drani
    gi ri se xruti secau lonu reisku .i .o'a mi'a se marde lesi'o pluka
    lei te vecnu pe mi'a li'u</p>

    <p>.i xi ky. lu ki'e doi patys. do'u mi ju'o ckire li'u</p>

    <p>ni'o la karyn. pacna na'ebo lenu le .abu.dy. se jibri cu cpedu lenu
    viska le jupku'a .i ko'a se xanri leza'i la zmiku barjyse'u pe la
    kastil.matran. cu zvati ta pa'a leda'i nu lo ratcu cu zvati lo gerku
    se tigni .i lu mi jgira cusku le sedu'u piso'a lei xabju be levi
    pagbu cu ta'e te vecnu fi mi'a sei la patys. ca'o cusku .i le kagni
    cu se lacri li'u</p>

    <p>.i lu xu la naun.milyr. pu te vecnu fi do sei la karyn. reisku li'u</p>

    <p>.i lu pau le prenu poi ke'a catra ke'a sei la patys. ze'i frumu .i
    my. go'e je'u .i ta cfipu mi doi naun. .i ju'o cfipu mi .i .u'e pu
    lo masti be li su'epaboi my. te vecnu fi mi fe lo cnino me la jetce
    bikla noi kakne lenu cacryki'otre li mumuno kei tu'a lo sirji .i my.
    pu gleki pa'a tu'a lo verba .ibabo .uesai my. gasnu ta .ije'u ki'u
    tu'a la jetce bikla le se dejni be my. cu zenba fi lo cmalu li'u</p>

    <p>.i xi ky. lu ju'o go'i li'u</p>

    <p>.i xi py. lu ku'i ta na vajni .i my. ponse piro le se ricfu pe le
    munje .ibabo my. dandu catra vo'a li'u</p>

    <p>.i xi ky. lu xu my. dandu catra vo'a .ue li'u</p>

    <p>.i xi py. lu go'i sei la patys. noi di'a frumu cu cusku .i piro le
    cnino sidju cu se vasru le zdani .ije my. catra vo'a tu'a lo spisa be
    lo skori .i la'a my. ze'u menli bilma li'u .i leza'i frumu cu sakli
    canci ba'i le tcaci za'i cisma .i lu ku'i dukse la'elu'ode'u .i .ui
    .e'o mi'o casnu do li'u .i leza'i cisma cu zenba leka ganra kei ca
    lenu la patys. kargau le tanxe .i lu .e'e le do janta zo'u do dejni
    mi'a lo rupnu be li renociki'o su'i pireso ca lemu'e do rore'u te
    vecnu doi naun.karyn. .i xu la'edi'u drani li'u</p>

    <p>.i lu je'e drani li'u se cusku la karyn. noi morji leni se dejni kei
    fi'o sorcu le ko'a vreji .i lu ti se pleji pagbu li'u .i ko'a dunda
    le vasru la patys. noi catlu ra gi'e setca fi le daski</p>

    <p>.i lu .i'o xamgu .i .e'e xu do djuno doi naun.karyn. ledu'u leni do
    jmive na banzu lenu do pleji piro lo rupnu be li renonoki'o .iepei li'u</p>

    <p>.i lu .ie pe'i mi na co'e sei la karyn. junri cusku li'u .i tu'a ko'a
    cu nanca lipo'o ciso .i leza'i ko'a jmive cu ranji lo nanca be li
    panono ri'a lei se manci pe le ve mikce saske .iku'i ko'a noi jerna
    lo rupnu be li ciki'o lo nanca cu na kakne lenu mo'u pleji ku jo'e
    lenu sabji fi le lanzu</p>

    <p>.i xi py. lu ju'o mi'a na'e djica lonu lebna lo sarcu do kei noi
    ta'o se curmi lei flalu poi mi'a sidju fi lenu finti je zanru ke'a
    .iji'a .uisai lei banli cnino poi co'a se vecnu ze'a le bavlamna'a .i
    lei dacti poi do na'e djica lenu claxu doi naun. li'u .i la karyn.
    sirsedysligau .i ju'o ko'a djica tu'a lo cnino se vecnu .i xi py.
    lu .e'e da'i mi'o bilga fi le tcaci .i go do curmi lenu dejni le se
    jerna be le bersa bei tu'a lo nanca be li cino gi mi'a se frili lenu
    jernu'e do li'u .i la patys. sutra to'e setca lei papri le tanxe gi'e
    fatri punji ra le jubme .i lu pe'u doi naun. do ciska fi ti. li'u</p>

    <p>.i lu .o'i mi na birti sei la karyn. cusku .i mi djica lenu sidju le
    nanla kei .e na'ebo lenu gau mi ny. bilga .y. li'u</p>

    <p>.i lu ta'a doi naun. sei la patys. dicra cusku ti te prali le do
    bersa ji'a .i paunai by. vive'i xabju .i drani fa leza'i by. ponse
    lei se ricfu no'u lei saske se manci li'u</p>

    <p>.i lu je'e sei la karyn. cusku .i ku'i li'u</p>

    <p>.i xi py. lu doi naun. lo'e prenu ca se tcini leka banli .i pu lo
    ctona'a le traji be leka ricfu na kakne lenu te vecnu fi da poi ro
    lo fadni cu ponse caku .i .e'u ko na pensi ledu'u ti dejni .i .io ti
    te zivle li'u</p>

    <p>.i lu la'edi'u jetnu sei la karyn. senpi cusku li'u .i ko'a pensi tu'a
    le bersa ku jo'u lei jakne se kelci pe by. ku jo'u lei cartu be loi
    tarci .a loi plini .i lu xu ti drani li'u se ke pensi reisku ko'a ko'a</p>

    <p>.i lu ma raktu sei la patys. gleki cusku li'u</p>

    <p>.i lu .o'anai pe'i sei la karyn. cusku lenu dunda lei se jerna be le
    mi bersa .y. .i pe'ipei le go'i cu dukse li'u</p>

    <p>.i lu .u'i dukse .i doi dirba nanmu do'u sei la patys. spoja cmila .i
    xu do slabu la melyn. poi xabju le jibni .i .i'i ko na cusku le sedu'u
    mi cusku di'e .i my. dejni lei se jerna be lei pazypanzi bei tu'a piro
    leza'i py. jmive .ije my. na ponse lo xadba be lei se vecnu poi my.
    jdice fi leza'i ponse ke'a .i .ei mi'a finti da tu'a my. .i lenu selfu
    le te vecnu cu jibri mi'a .ije mi'a certu le go'i li'u .i la karyn.
    jarco leka to'e birti .i lu .i ji'a ba'o lenu do cliva kei doi naun.
    piro zo'e cu se ponse le bersa li'u .i la'edi'u jetnu sei la karyn.
    pensi cusku .i le bersa ba ponse piro lei se manci dacti poi le zdani
    cu vasru .ije je'u lo nanca be li po'o cino cu cmalu pagbu lo jmive
    temci po'u lo nanca be li pamuno .i ko'a banli ciska .i lu .i'esai
    sei la patys. cusku .i ta'o xu le do zdani cu vasru le me la .abu.dy.
    turni sazri li'u .i na co'e .i la patys. cusku le sedu'u la turni
    sazri co'a se vecnu zi le cabna'a gi'e banli jarco leka saske zbaske
    .i ty.sy. se finti fi lezu'o jitro ro lo se gunka be lonu jisygau
    .e lonu jukpa kei secau lonu le ponse be ty.sy. cu muvdu .i xi py.
    lu lezu'o ru'i muvdu gi'e sazri lo batke troca'a cu se basti lepo'o
    nu do sazri pa lo troca'a .i .ui lo se manci se snada li'u .i ty.sy.
    se jdima lo rupnu be lipo'o mucimu .ija'ebo la karyn. ciska te vecnu
    pa ty.sy. gi'e jmina zo'e fi le se dejni be le bersa</p>

    <p>.i lu lo drani cu drani sei ko'a noi kansa la patys. lenu klama le
    vorme cu pensi cusku .i ti poi zdani baze'u se ponse la bilis. .i
    go'i la bilis. joi le speni be by. .i ju'o ra ba djica leza'i roda
    cnino xamgu li'u .i lu .i tu'a pa lo troca'a sei ko'a pensi cusku .i
    .ui la'edi'u ju'osai sidju li'u</p>

    <p>ni'o ba lenu la patys. cliva kei la karyn. zutse le stika kakne stizu
    gi'e sazri la solidon. .i ba lenu ko'a torni sazri la frilis.batket.
    kei ko'a facki ledu'u ko'a na djica lenu catlu ro le se tivni .i gau
    ko'a jdika leni jganu le stizu le loldi kei gi'e vreta .i le se sanji
    be ko'a ca'o raktu</p>

    <p>ni'o lu coi doi dirba li'u .i ko'a co'a cikna gi'e facki ledu'u le
    fetspe cu zvati .i ko'i cinba ko'a le kerlo .i lu .ui ko catlu li'u .i
    ko'i ba'o te vecnu le .abu.dy. me la cinzenban. nerta'u .i ko'a cu se
    ke pluka spaji lenu facki ledu'u ko'i te vecnu ta po'o .i la lilys.
    ta'e bevri be lo tilju be'o xruti vo'a fo leza'i te vecnu .i lu .i'e
    ti melbi sei ko'a cusku li'u .i ko'i korcu tezu'e lenu cinba kei gi'e
    cmalu cmila cei broda to ko'i cilre fi le tcaci tu'a le cabna ke me la
    solidon. misno .i ko'a djica leza'i ko'i na broda toi .i ko'i cusku
    lu bazi sazri fi le vacysai li'u gi'e klama le jupku'a .i la karyn.
    cisma mu'i lenu pensi leza'i ko'i baza kakne lonu sazri fi tu'a lo
    sanmi secau lonu cliva le barda kumfa .i ko'a surla zutse le ko'a
    stizu .i le bersa goi ko'o cu nerkla .i lu ma tcini doi bersa sei
    ko'a gleki cusku li'u</p>

    <p>.i lu lenu milxe sei la bilis. no'e gleki cusku li'u</p>

    <p>.i xi ky. lu .a'u ma raktu doi bersa li'u .i le nanla cu catlu le
    jamfu ca leza'i na'e spuda .i lu .e'e ko skicu le nabmi la patfu
    li'u .i la bilis. zutse le tanxe gi'e punji le xedja lei xance .i
    ko'o pensi catlu le patfu</p>

    <p>.i xi by. lu doi patfu do'u xu mi kakne lenu se jibri da pe la jatna
    cikre .ijo mi djica ra li'u .i la karyn. spuda le preti lenu cmila .i
    le se djica be la bilis. cu slilu fi le jakne gidva ku ce la jatna
    cikre .i lei cikre cu nobli .i le jibri pe le go'i cu zu'o cikre le
    zmiku ke cikre minji .i lei cikre minji ka'e cikre so'a da .i ku'i
    na cumki fa lenu lo minji cu cikre le minji poi cikre le minji .i ta
    se zukte lai jatna cikre .i ku'i le klesi cu mutce leka jivna .ije
    piso'u le traji be leka certu be'o besna ca'a se cnemu fo le kulpikta
    .i ji'a gu le nanla cu kakne gi ko'o na simlu leka stati le zbaske</p>

    <p>.i xi ky. lu ta cumki doi bersa .i roda cumki li'u</p>

    <p>.i xi by. lu ku'i ta cumki sera'a mi li'u</p>

    <p>.i xi ky. lu mi na djuno li'u se cusku la karyn. noi troci leka stace</p>

    <p>.i xi by. lu .y. mi na djica tu'a la jatna cikre .aunai li'u se cusku
    le nanla noi jimpe ledu'u lu na cumki li'u cu danfu .i lu mi djica
    leza'i jibri lezu'o kesmarce gidva li'u</p>

    <p>.i lu .u'e lo kesmarce gidva doi bilis. sei la lilys. noi klama le
    kumfa cu cusku .i ku'i no ra zasti li'u</p>

    <p>.i lu .ienai gy. zasti sei la bilis. darlu cusku .i mi te cusku ve'a
    le ckule le sedu'u le turni ba benji loi remna la vonplin. li'u</p>

    <p>.i xi ky. lu ty. di'i cusku ta ze'a lo nanca be li panonoboi sei la
    karyn. cusku .ije ty. za'o na gasnu li'u</p>

    <p>.i xi by. lu .ia ty. ca go'i li'u</p>

    <p>.i lu mu'i ma do djica lenu klama la vonplin. sei la lilys. noi
    cmalu cisma fa'a la karyn. cu reisku .i no lo melbi nixli cu zvati
    la vonplin. li'u</p>

    <p>.i xi by. lu mi na se cinri loi nixli .i mi djica le po'o nu klama
    la vonplin. li'u</p>

    <p>.i xi ly. lu do na'e nelci vy. .i vy. to'e pluka je to'e citno stuzi
    gi'e se vacri noda li'u</p>

    <p>.i lu vy. se vacri lo cmalu .i .a'o mi djica lenu klama vy.boi sei
    le nanla cu smaji fengu cusku .i mi na'e nelci leza'i zvati ti li'u</p>

    <p>.i lu ke'o li'u se cusku la karyn. ca lenu sirji zutse .i lu xu do
    na ponse su'e da .i ma poi do djica li'u</p>

    <p>.i xi by. lu na go'i doi naun. .i mi ponse ro da poi mi djica li'u .i la
    karyn. jinvi fo lonu le bersa cu pilno zo naun. kei fe ledu'u da nabmi</p>

    <p>.i xi ky. lu .i'o doi bersa do'u ca leza'i mi simsa do leni nanca
    kei mi si'a djica lonu klama la vonplin. .i mi pu djica lonu gasnu
    lo banli .i .ue mi do'a djica leza'i mi me la jatna cikre li'u</p>

    <p>.i xi by. lu ki'u ma do na pu co'e li'u</p>

    <p>.i xi ky. lu mi pu co'a makcu .i mi pu jimpe ledu'u da zmadu leka
    vajni .i pamai mi bilga lenu pleji le se dejni poi mi cerda ke'a fi
    le patfu .ibabo mi penmi le do mamta sei la lilys. cmalu cmila .ije
    mi djica tu'a le zdani pe mi .i le lifri be do ba mintu .i do ba ba'o
    pleji le se dejni be do gi'e speni pa'a tu'a ma'a li'u .i la bilis.
    ze'a smaji .ibabo ko'o muvgau le xekri kerfa noi simsa le kerfa be
    le patfu leka sirji ku'o fo le mebri gi'e gau cilmo fa le ctebi</p>

    <p>.i xi by. lu ki'u ma mi dejni doi naun. li'u .i la karyn. ke jundi
    ciksi ke'e cei broda .i broda tu'a le dacti poi lo lanzu cu nitcu
    ke'a leza'i to'e cilce jmive ku'o .e le jdima be ra .i broda leka
    tadji be lonu pleji .i broda leza'i tcaci fa lonu lo panzi cu cpacu
    lo pagbu be lo se dejni be lo rirni ca lonu py. makcu</p>

    <p>ni'o leza'i la bilis. smaji cu fanza ko'a .i do'a le nanla simlu leka
    te fuzme .i .o'onai ko'a gunka sei ko'a pensi cusku se'u ze'a lo
    nanca be li so'i fi lenu sabji ro lei se ricfu le to'e ckire bebna
    .i lu doi bersa do'u sei ko'a jursa cusku se'u xu do tadni lo citri
    vi le ckule .i .i'a go'i .ija'ebo do djuno fi le pu tcini .i lei nu
    jamna .i .ionai xu do nelci lonu do spoja ca lonu jamna li'u .i le
    nanla na spuda .i lu .ija xu do nelci lozu'o cortu be le cutne be'o
    gunka ze'a lo cacra be li bi .i gunka da poi lo minji cu kakne .ija do
    roroi xagji .ija do lenku gi'e se darxi fi lo carvi gi'e na ponse lo
    marbi li'u .i ko'a denpa lonu spuda kei gi'e na cpacu gi'e ve denpa
    .i lu do jmive ze'a le cedra poi traji leka zanselfu'a kei fo lu'i
    da poi te djuno fi loi remna .i do sruri piro lo larcu ja saske se
    manri .i le xagrai fo le'i zgike .e le xagrai fo le'i cukta .a le'i
    larcu cu se sabji fi do .i banzu fa lonu do sazri lo batke troca'a
    li'u .i ko'a zenba leka xendo cusku .i lu xu do pensi ma li'u</p>

    <p>.i lu po'o mi pensi lejei mi kakne lenu klama la vonplin. sei le nanla
    cu cusku .i sa'e go'i va'o leza'i mi dejni .i .a'onai mi jinvi ledu'u
    mi ba na'e rivbi ra li'u</p>

    <p>.i xi ky. lu ju'o go'i li'u</p>

    <p>.i xi by. lu cumki fa lonu mi mipri vo'a ve'i lo jakne li'u</p>

    <p>.i xi ky. lu ku'i do .i'u na gasnu la'edi'u li'u</p>

    <p>.i lu ju'o go'i li'u se cusku la bilis. .i ku'i lenu spuda cu claxu
    leka cinmo</p>

    <p>.i lu do stali ti gi'e ba speni lo mutce be leka pluka be'o nixli
    li'u se cusku la lilys. ko'o</p>

    <p>.i lu .ie mi go'i sei la bilis. cusku .i vi'o li'u .i suksa fa lenu
    ko'o cisma .i lu .ainai mi na junri de'u ne lonu klama la vonplin .i
    ju'o na junri li'u</p>

    <p>.i lu mi gleki la'edi'u li'u te spuda fi la lilys.</p>

    <p>.i lu .e'o ko co'i morji fi lenu mi tavla fi zo'e li'u se cusku la
    bilis. noi cisma sekai leka tinsa .i ko'o sanli gi'e bajykla le gapru
    fo le serti</p>

    <p>.i lu la'a by. cliva tezu'e lenu kelci lei jakne sei la lilys. cusku
    .i .iu ju'o by. cmalu crida li'u</p>

    <p>ni'o lai karyn. citka le vacysai va'o leza'i smaji .ibabo tcika lenu
    la naun.karyn. klama le briju .i ko'a nicte jibri ze'a lezi masti .i
    ko'a cliva rinsa cinba le fetspe gi'e klama le nenri be la jetce bikla
    gi'e savru klama le fanri .i le zmiku vrogai cu slabu ko'a gi'e gau
    kalri vo'a .i ko'a ma'esrogau gi'e cadzu nerkla .i lo zmiku ke carna
    guska tutci .e lo zmiku ke danre tucti zo'u roda zmiku .i le fanri
    cu barda gi'e se gusni .i lei minji cu smaji ga'ormolsa'a fi vo'a
    ca lezu'o xamgu se jibri le steci .i la karyn. klama le fanmo be le
    taflumca'a ke zbasu pruce linji tezu'e lenu basti le ne ra prenu .i
    lu xu roda xamgu sei ko'a reisku li'u</p>

    <p>.i lu go'i sei le prenu cu cusku .i no zo'e to'e xamgu ze'a lezi
    nanca .i levi cnino se zbasu cu se voksa .i ri na'e jarco ta'i lonu
    te gusni kei pa'a lei to'e cnino li'u .i la karyn. zutse da poi le
    prenu pu zutse gi'e denpa lenu pa lo taflumca'a cu klama .i le jibri
    be ko'a cu traji be leka sampu .i ko'a ru'i zutse ca lenu lei cabra
    goi ko'u cu zo'a klama .i ko'a sazri lo troca'a be ko'u tezu'e lenu
    cipra leka drani .i ko'u roroi drani .i ba lenu cliva ko'a kei lei
    taflumca'a cu muvdu le bakfu pruce pagbu</p>

    <p>ni'o le pamoi taflumca'a cu sakli klama fu le clani ke gunro pluta
    .i ko'a sazri le cfari ke batke troca'a bevi le mlana .i lu bredi
    lenu lumci sei le taflumca'a goi ko'e cu cusku li'u .i la karyn.
    sazri le troca'a befi lonu sisti kei gi'e curmi lenu ko'e cliva</p>

    <p>ni'o leva nanla pe mi sei la karyn. pensi cusku .i xu by. ba makcu gi'e
    tugni fi lei se fuzme be by. .i xu by. ba makcu gi'e tugni fi le jikca
    se bilga be by. .i la karyn. senpi la'edi'u .i le nanla cu se jinzi
    leka fapro .i .i'ecu'i fi'o tcini lonu da snada tu'a la vonplin. kei
    da du le panzi be ko'a .iku'i lenu se pensi la'edi'u cu no'e raktu ko'a</p>

    <p>ni'o lu bredi lenu lumci li'u .i lo za'umoi cabra zo'a muvdu</p>

    <p>ni'o la karyn. morji da la milyr. goi fo'i .i le gleki nanmu di'i
    tavla fi lei plini gi'e di'i xalbo lonu rivbi klama cei brode tezu'e
    lonu cilce jmive .i fo'i na'e brode ku'i .i fo'i catra fo'i</p>

    <p>ni'o lu bredi lenu lumci li'u .i ko'a sazri le sisti troca'a .i lu
    bredi lenu lumci li'u .i le menli pe la karyn. na'e jundi le jibri
    noi ju'o na se sarcu leza'i jundi .i ko'a djica lenu ko'a pu gasnu da
    poi ko'a djica ze'a leza'i citno .i banli fa lenu gunka lezu'o jakne
    gidva .i .ui banli fa lonu sazri lo batke troca'a gi'e klama la vonplin.</p>

    <h4>fa'o</h4>

    <hr>

    <p class="note">Copyright note: As far as I know,
    <cite>Cost of Living</cite>
    is in the public domain. The transcribers of the Project Gutenberg
    version state: “Extensive research did not uncover any evidence
    that the U.S. copyright on this publication was renewed.”</p>

    <p>ti cipi'epa vreji / Version 3.1</p>

    <p>© 2024 Wolfgang Corcoran-Mathe. Released under the terms of
    the Creative Commons
    <a rel="license" href="https://creativecommons.org/licenses/by/4.0/">
    Attribution 4.0 International</a> license.</p>

    <p><a href="/lojban/index.html">Lojban pages home</a> |
    <a href="/index.html">SIGWINCH Home</a></p>
  </body>
</html>

