<!DOCTYPE HTML PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">
<html lang="en">
  <head>
    <meta http-equiv="Content-Type" content="text/html; charset=utf-8">
    <meta name="viewport" content="width=device-width, initial-scale=1">
    <link href="/lojban/lisri.css" rel="stylesheet" type="text/css">
    <link rel="canonical"
          href="https://www.sigwinch.xyz/lojban/2024/remoi-klesi.html">
    <title>remoi klesi</title>
  </head>
  <body>
    <h2>remoi klesi</h2>

    <h4>.i la filip.kys.dik. finti le se fanva beme'e la'o gy.
    <a href="https://gutenberg.org/ebooks/32032">Second Variety</a>
    gy.</h4>

    <h4>.i la zaifir. fanva</h4>

    <p class="note">Note: For readability, lines of dialogue are broken up
    with newlines, as in English prose. I don't use &ldquo;ni'o&rdquo;
    for this purpose; the lines are still part of the same Lojban
    &ldquo;paragraph&rdquo;. Subscripts attached to &ldquo;.i&rdquo;
    indicate who's saying what.</p>

    <p>ni'o le rusko sonci goi ko'a cu xanka klama fo le se xrani cmana gi'e
    bredi bevri le cecla .i ko'a ru'u sutra catlu gi'e tance pencu le
    sudga ctebi .i le flira cu jdari .i di'inaiku ko'a tengau le se gacri
    xance gi'e satre lumci le cnebo lo xasne gi'e mo'ini'a catke le karli</p>

    <p>ni'o la .erik. goi ko'i carna fi la jitros.leones. goi ko'o .i lu xu
    do djica tu'a ta .ija xu do curmi lenu mi co'e ta li'u .i ko'i jai
    stika le lenjo ja'e lenu le flira pe le rusko cu se culno le manri .i
    lei linji cu kruca le ko'a jdari je junri flira .i la leones. pensi
    .i le rusko va sutra klama .i jibni lezu'o bajra .i lu ko na'e cecla
    .i ko denpa sei la leones. trati .ipe'i tu'a mi'o na'e se nitcu li'u</p>
    <p>ni'o le rusko cu zenba leka sutra gi'e tikpa vimcu loi fagyfesti
    .e lo derxi be lo festi le ko'a pluta .i ko'a snada le galrai pe le
    cmana gi'e sisti ca lenu carmi vasxu gi'e ru'u catlu .i dilnu gacri
    lo tsani .i preja dilnu be lo grusi pulce .i so'u le lunbe stani be
    lo tricu fe'edi'inai tunta .i le loldi cu pinta gi'e lunbe gi'e se
    gacri le rokspi .i le dinju festi vi je va sanli tai le pelxu sedbo'u
    .i le rusko cu to'e surla .i ko'a sanji leza'i da to'e drani .i ko'a
    co'a mo'ini'a klama fi le cmana .icaku ko'a bi'i le badydi'u cu mitre
    li so'u</p>

    <p>ni'o la .erik. co'a xanka muvdu .i ko'i kelci le xance cecla gi'e
    di'inai catlu la leones.</p>

    <p>.i lu ko na'e dunku sei la leones. cusku .i ta ba fliba .i jy. kurji
    ta li'u</p>

    <p>.i lu .o'unai xu do birti .i .ue ta ba'o klama le se mabla jibni
    li'u</p>

    <p>.i lu jy. ta'e cando vi le badydi'u .i .a'a ta nerkla le xlali pagbu
    .i ju'i li'u</p>

    <p>ni'o le rusko co'a bajra gi'e mo'ini'a sakli le cmana .i le cutci cu
    setca le derxi be lo grusi fagyfesti .i ko'a troci lenu le cecla cu
    gapru .i ko'a ze'i sisti gi'e lafmuvgau le reldarvistci le flira</p>

    <p>ni'o lu ta catlu mi'o li'u se cusku la .erik.</p>

    <p>ni'o le rusko di'a klama .i ko'i .e ko'o viska le kanla noi simsa
    re le blanu rokspi .i le moklu ve'i kalri .i ko'a na'e se firkrevi'u
    .i le xedja cu milxe leka se kerfa .i pa le mlana be le flira cu se
    barna le kurfa boxfo be le snipa dasri vu'o noi blanu vi le korbi
    .i barna befi lo mledi .i le ko'a kosta cu to'e jinsa gi'e se xrani
    .i pa le gluta cu se cirko .i lezu'o bajra cu rinka lenu le befsri
    terga'eca'a cu desku slilu re'o ko'a</p>

    <p>ni'o la leones. pencu le birka be la .erik. i lu .i .ua pa jy. klama
    li'u</p>

    <p>ni'o da poi cmalu gi'e jinme cu klama fo le loldi gi'e minra lo kandi
    solgu'i pe lo mijdo'i .i jinme bolci .i ta goi ko'u sutra klama fo
    le cmana fa'a le rusko tai lenu le gurclupa cu sutra carna .i ko'u
    cmalu .i cmima le'i cifnu be jy. i tcena fa le ko'u jgalu no'u re
    le kinli tunta noi carna tai le kalsa muvdu gunma be lo blabi gasta
    .i le rusko cu tirna tu'a ko'u .i ko'a sutra carna ca lenu cecla .i
    le bolci cu spoja lei pulce .iku'i le remoi cu to'e canci gi'e klama
    fo zo'e pe ko'u .i le rusko za'uroi cecla .i le cimoi bolci cu plipe
    le tuple pe ko'a .i ra se ke jinme sance gi'e plipe le janco .i le
    carna balre cu canci mo'ine'i le galxe be le rusko</p>

    <p>ni'o la .erik. surla .i lu .uo .iisai le va se mabla dacti cu se
    terpa mi .i mi ru'inai jinvi ledu'u le purci cu xauzma mi'o li'u</p>

    <p>.i xi ly. lu gu lei rusko ka'e finti jy. gi mi'o go'i li'u .i la
    leones. cu jelgau le sigja sekai leka desku .i lu .u'e ki'u ma le
    rusko cu vu klama ti sekai leka zi'o kansa .iza'a noda pu bandu ta
    li'u</p>

    <p>ni'o la skat. poi pavmoija'a cu mo'iga'u sakli klama fo le nitytu'u
    fe le badydi'u .i lu ma fasnu .i da pu zvati le vidni li'u</p>

    <p>.i xi ly. lu la .ivan. co'e li'u</p>

    <p>.i xi sy. lu xu pamei li'u</p>

    <p>.i la .erik. bevri le vidni .i la skat. catlu ri .icaku so'i le jinme
    bolci cu cpare le vreta xadni .i lei kandi jinme bolci noi smaji sance
    cu katna le rusko le cmalu poi se bevri .i lu .u'e so'i la jgalu sei
    la skat. smaji cusku li'u</p>

    <p>.i xi .ebu lu ta klama pa'a tu'a loi sfani .iza'a ca mo'amei le'i se
    kalte be jy. li'u</p>

    <p>.i la skat. to'o catke le jvinu sekai leka se rigni .i lu tai tu'a
    loi sfani .i .u'e ki'u ma ta pu bartu .i ry. djuno ledu'u la jgalu
    cu sruri li'u</p>

    <p>ni'o le minji poi zmadu leka barda cu ba'o klama le cmalu bolci .i
    le go'i noi clani ke punli tubnu zi'e noi se kanla le tunta cu jitro
    le se gasnu .i na'ebo piso'o le sonci cu ve vimcu .i da poi ve vimcu
    ca'o se bevri lai jgalu le dizlo befi le cmana</p>

    <p>ni'o lu doi naun. li'u se cusku la leones. i lu pe'u do'u mi djica
    lenu klama le bartu gi'e catlu ta li'u</p>

    <p>.i xi sy. lu ki'u ma li'u</p>

    <p>.i xi ly. lu la'aru'e ta bevri da li'u</p>

    <p>.i la skat. pensi .i sy. jangalgau .i lu je'e do'u ku'i ko jundi
    li'u</p>

    <p>.i xi ly. lu mi bevri le mi ckiku li'u .i ko'o satre le djine be
    le jinme poi se dasni vi le xanterjo'e .i xi ly. lu mi ba bartu le
    korbi li'u</p>

    <p>ni'o ko'o crepu le cecla gi'e mo'iga'u jundi klama le moklu be le
    badydi'u fo le jbini be lo bliku be lo xumrkonkreto be'o .e lo gasta
    tunta noi korcu .i le vacri ga'u lenku .i ko'o co'a klama fo le loldi
    fe le xadni be le sonci ta'i lezu'o cadzu le ranti fagyfesti .i le
    brife cu se flecu fi ko'o .iseri'abo le grusi pulce cu preja le flira
    .i gau ko'o gacri le kanla gi'e ca'o klama .i la jgalu cu xruti ca
    lenu ko'o jbikla .i so'o le go'i co'a tinsa sekai leka to'e muvdu .i
    ko'o pencu le ckiku .ipe'i la .aivan. pu da'i pleji so'i zo'e fo ta .i
    le tordu je carmi poi se dirce le ckiku cu dicra tu'a la jgalu gi'e
    jai galfi jy. leka spofu .ido'a le barda minji pe le kanla stani cu
    sinma ke xruti klama fi ko'o .i ko'o korcu vi le xadni be le sonci .i
    le se dasni xance cu tagji ganlo .i da nenri ri .i la leones. bapli
    kargau le degji .i botpi befi lo jinmrmalume .i minra .i ko'o setca
    ra le daski gi'e klama le badydi'u .i ti'a ko'o la jgalu cu xruti fi
    leza'i zukte gi'e co'a muvdu .i lenu porsi muvdu cu ve denpa .i le
    jinme bolci noi bevri cu klama fo le grusi fagyfesti .i ko'o tirna
    lonu le gurclupa cu sraku le loldi .i ko'o terpa desku</p>

    <p>ni'o la skat. jundi catlu lenu ko'o cpacu le minra tubnu goi fo'e le
    daski .i lu xu ry. pu bevri ta li'u</p>

    <p>.i xi ly. lu go'i bu'u le xance li'u .i la leones. vimcu le gacri .i
    lu .e'o ga'inai ko catlu ti doi naun. li'u
    .i la skat. cpacu fo'e .i ko'u punji le se sorcu le xance .i cmalu
    spisa le silka pelji .i cnici leka polje .i ko'u zutse vi le te gusni
    gi'e to'e jai polje le go'i</p>

    <p>.i lu ma se ciska fi ti doi naun. li'u se cusku la .erik. i so'o le
    sonralju cu klama ti fo le nitytu'u .i la cibmoij.xendriks. goi ko'a
    to'e canci</p>

    <p>.i lu doi cibmoij. sei la skat. cusku ko viska ti li'u</p>

    <p>.i la xendriks. tcidu fi le pelji .i lu xu ti puzi ba'o se benji
    li'u</p>

    <p>.i xi sy. lu pa le notci bajra puzi co'e li'u</p>

    <p>.i lu ri zvati ma li'u se ke junri cusku la xendriks.</p>

    <p>.i xi sy. lu la jgalu cu kavbu li'u</p>

    <p>.i la cibmoij.xendriks. cmoni .i xi xy. lu ko cpacu li'u .i ko'a
    dunda le pelji le kansa</p>

    <p>.i xi xy. lu mi jinvi ledu'u tu'a ti du da poi mi'o denpa .iju'o
    ry. masno tu'a ti li'u</p>

    <p>.i lu .e'e ry. djica lenu casnu lo tigni sei la skat. cusku</p>

    <p>.i xu ma'a ba penmi tu li'u</p>

    <p>.i xi xy. lu la'e di'u na'e te jdice fi mi'o li'u .i la xendriks.
    zutse .i lu le benji sonralju cu zvati ma .i mi djica tu'a le lunra
    jemyzda li'u</p>

    <p>ni'o la leones. pensi ca lenu le benji sonralju cu jundi jai lafti
    le bartu bonmaksi .i ra sisku leka sinxa lo rusko ke zgana marce kei
    le tsani be le badydi'u</p>

    <p>no'i lu doi naun. sei la skat. cusku be la xendriks. iju'o cizra fa
    lenu tu co'a friti .i ma'a pilno la jgalu puze'a lo nanca be li ji'i
    pa .i .u'e caku tu co'a randa li'u</p>

    <p>.i xi xy. lu la'aru'e la jgalu co'a di'i nerkla le tu badydi'u
    li'u</p>

    <p>.i lu pa le barda poi cmima le'i se stani cu nerkla le me la .aivan.
    badydi'u ze'a le prulamjeftu sei la .erik. cusku .i le go'i pu catra
    lo bende be tu pu'o lenu le tu gacri cu ganlo li'u</p>

    <p>.i xi xy. lu do djuno fo ma li'u</p>

    <p>.i xi .ebu lu le pendo cu skicu fi mi .i ru bevri fi le trixe fe le
    .y. spisa li'u</p>

    <p>ni'o lu ta'a lunra jemyzda doi naun. do'u sei le benji sonralju cu
    cusku li'u
    .i le flira be le lunra zgana goi fo'i cu to'e canci le vidni .i le
    manfyta'u cu frica vo'a pe le badydi'u leka cnici .ije fo'i to'e se
    kerfa fi le flira .i lu lunra jemyzda re'i li'u</p>

    <p>.i xi xy. lu ti crane jitro me'e la lys.siclus. zi le terdi .i ko
    curmi lenu mi tavla la tamsan. poi zelmoija'a li'u</p>

    <p>.i le vidni cu manku .i baziku le rotsu flira be la zelmoij.tamsan.
    cu se lenjo .i xi ty. lu re'i doi cibmoij. li'u</p>

    <p>.i xi xy. lu la jgalu pe ma'a ba'o catra pa lo rusko bajra poi bevri
    lo notci .i mi'o na'e jdice fi lenu zukte mu'i tu'a ra .i le simsa
    be ti pu tcica li'u</p>

    <p>.i xi ty. lu notci ma li'u</p>

    <p>.i lu lei rusko cu djica lenu ma'a benji pa lo sonralju poi cmima
    lo jansu jdice gradu ku'o le korbi pe ry. i zukte fi lenu casnu .i
    ry. na'e skicu le se srana be lenu casnu .i ry. cusku lesedu'u cuntu
    sei se dicra li'u .i ko'a tadni le pelji .i lu .i le cuntu poi junri
    vajni cu krinu lenu co'a casnu fa lo jansu be la .ubus.nys. ku joi
    ry. li'u
    .i ko'a punji le notci re'o le vidni tezu'e lenu le zelmoija'a cu
    tcidu .i le kanla be la tamsan. cu slilu</p>

    <p>.i lu .e'o ma se zukte mi'o sei la xendriks. reisku li'u</p>

    <p>.i xi ty. lu ko benji lo prenu tu li'u</p>

    <p>.i xi xy. lu xu do na'e jinvi ledu'u ti nu tcica li'u</p>

    <p>.i xi ty. lu cumki .iku'i le judri be le ry. crane jemyzda be'o poi
    se benji ry. cu drani .i .i'a lenu troci cu se vamji do'anai li'u</p>

    <p>.i xi xy. lu mi ba benji lo sonralju le bartu gi'e skicu le jalge do
    bazi lenu ru xruti li'u</p>

    <p>.i xi ty. lu je'e doi cibmoij. li'u .i la tamsan. sisti leza'i
    benji
    .i le vidni cu morsi .i ga'uku le bonmasksi cu masno muvdu lo
    dizlo</p>

    <p>ni'o gau la xendriks. polje le pelji le sarlu .i ko'a mutce leka
    pensi
    i lu .e'u mi klama sei la leones. cusku li'u</p>

    <p>.i xi xy. lu .ienai tu djica tu'a lo cmima be le jansu jdice gradu
    li'u .i la xendriks. satre le xedja .i lu .i .a'a jansu jdice gradu
    .i mi na'e bartu ze'a lo masti be li so'o .i la'a lenu vasxu lo bartu
    cu xamgu mi li'u</p>

    <p>.i xi ly. lu pe'ipei ta ckape li'u</p>

    <p>.i la xendriks. lafmuvgau le viska tutci gi'e pilno ri .i le xadni
    be le rusko ba'o canci .i pa po'o la jgalu cu se viska .i ri ca'o
    polgau vo'a gi'e canci mo'ine'i le fagyfesti pa'a tu'a le xasyjukni
    .ike'u simsa tu'a le rigni ke jinme xasyjukni .i xi xy. lu ta po'o
    raktu mi li'u .i la xendriks. satre le xanterjo'e .i lu mi djuno
    ledu'u mi snura gi'o bevri ti .iku'i .ii jy. ckaji da .i mi xebni le
    se mabla .i mi djica leza'i ma'a na'e finti ta .i da to'e se drani
    ta .i nalsti cmalu sei se dicra li'u</p>

    <p>.i xi ly. lu va'o leza'i ma'a na'e finti ta kei lai .aivan. pu
    go'i li'u</p>

    <p>.i la xendriks. mo'ito'o catke le viska tutci .i xi xy. lu ta'onai
    za'a tu'a jy. jinga le jamna .i .iaru'e la'edi'u xamgu li'u</p>

    <p>.i xi ly. lu za'a do co'a xanka da poi la .aivan. no'a li'u</p>

    <p>.i la xendriks. catlu le xance junla .i xi xy. lu .ei go cfari fa lenu mi
    klama gi mi djica lenu snada tu pu le nicte li'u</p>

    <p>ni'o ni'o la xendriks. goi ko'a vasxu gi'e bazi stapa klama le loldi
    noi grusi gi'e se pilka lo rokci .i ba lo mentu ko'a jelgau le sigja
    gi'e denpa fi leza'i ru'u catlu .i le tumla cu morsi .i noda muvdu
    .i ko'a ca'a viska va lo kiotre .i kuspe fa lo fagyfesti ku joi lo
    runme jinme ku joi lo dinju festi .i so'u lo tricu stani poi claxu
    lo pezli .e lo jimca .i ga'u ko'a le cimni gunro dilnu be le grusi
    cu preja ve'a la teras. bi'i le solri</p>

    <p>ni'o la cibmoij.xendriks. to'o klama .i ri'uku cpare fa da poi bolci
    gi'e jinme .i la jgalu cu klama sekai leka sutra ku li'e de poi la'a
    cmalu danlu mu'u lo ratcu .i la jgalu di'i kavbu lo ratcu ji'a .i
    simsa lo ziljmina jibri</p>

    <p>ni'o ko'a snada le galrai be le cmalu cmana gi'e pilno le reldarvistci
    .i le rusko korbi cu crane va le ki'otre be li so'u .i tu stuzi lo
    crane jemyzda be ry. i le bajra pu klama fi ra .i le tordu minji
    po le slilu birka cu klama zo'a ko'a .i le birka cu kucli muvdu .i
    my. panpi litru gi'e canci ni'a lei festi .i la xendriks. catlu lenu
    my. cliva .i ko'a puze'e na'e viska lu'a le klesi pe ta .i le'i klesi
    poi ko'a na'e slabu cu ca'o zenba .i le cnino befi leka klesi .e leka
    barda cu klama fi le lolni'a fanri</p>

    <p>ni'o la xendriks. fagystigau le sigja gi'e klama .i cinri fa lesi'o
    pilno lo rutni jmive lonu jamna .i ta'i ma tu'a jy. cfari .i za'i sarcu
    .i pukiku le softo gugde ze'i mutce leka snada kei za lenu cfari .i
    la'edi'u kampu fi le'i jamna poi cfagau .i piso'i le bemro ba'o se
    daspo .ibazibo nu venfu ju'o .i le tsani cu culno le cukla bamvinji
    puzu lenu jamna cfari .i ra gapru puze'a lo nanca .i lenu le cukla co'a
    mo'ini'a sakli ve'a le rusko gugde cu balvi lenu la .uacinton. co'e
    kei za lo cacra be li so'u .iku'i le go'i na'e sidju la .uacinton.
    .i le truci'e pe le merko girzu cu muvdu le lunra jemyzda ze'aki
    le pamoi nanca .i li so'u ni te cuxna .i le ropno tumla ba'o canci
    .i festi derxi pa'u lo xekri cicyspa noi banro bu'u lo fagyfesti ku
    joi lo bongu .i piso'i le bemro tumla cu spofu .i noda kakne lepu'u
    banro .i no lo prenu cu kakne leza'i xabju .i so'u le megdo be lo
    prenu cu renvi ve'a le kadno tumla .e le ketco tumla .iku'i ze'aki
    le remoi nanca le falbu'u sonci be le softo co'a farlu .i lonu so'u
    le go'i cu co'e cu clira .ibabo zmadu ce'o zmadu .i ra dasni le se
    dirce bandu poi pamoi le'i plixau .i le ve vimcu befi le cupra ciste
    pe le merko gugde cu muvdu le lunra noi se zvati le truci'e .i po'o
    lei sonci goi fo'o na'e go'i .i fo'o poi ve vimcu cu stali ta'i lonu
    troci .i le so'u kilto vi co'e .i le bende va co'e .i noda djuno fi
    le se diklo be la'e lu'o de'u .i fo'o xabju da poi vo'a kakne tu'a
    ke'a .i fo'o ta'e litru ze'a lo nicte gi'e mipri ve'a lo dinju festi
    .a lo feskevlu'a .a lo lolnitku'a fi'o kansa lo ratcu .e lo since
    .iza'a le softo gugde pu'o jinga fo lenu jamna .i le so'o danti poi
    se cecla di'i lo djedi va le lunra cu po'o xarci sy.gy. i sy. zifre
    lonu litru .i lenu jamna kei tepi'o le fadni cu mulno .i noda vlipa
    lenu fapro sy.gy.  .ibakibo le pamoi be la'i jgalu cu to'e canci .i
    ze'i lo djedi le se ckaji be lenu jamna cu cenba</p>

    <p>ni'o la jgalu cu juxre ze'a le clira .i masno .i lezu'o lai
    .aivan. darxi jy. cu mintu fi leka sutra fe lezu'o jy. parkla fi lo
    lolni'a tubnu .iku'i jy. bazaki zenba leka kakne .e leka sutra .e
    leka certu lonu tcica .i lo fanri pe le terdi cu zbasu jy.  i lo fanri
    vu lolni'a gi'e bancu le softo korbi .i lo fanri puzu zbasu le ratni
    danti noi ca to'e morji .i la jgalu cu zenba leka sutra kei gi'e zenba
    leka barda .i lo cnino klesi cu to'e canci .i so'o zo'e cu se pagbu
    lo te ganse jimca .i so'o zo'e vofli .i so'u le klesi cu ckaji leka
    plipe .i le certu pe le lunra cu platu .i jy. gau zenba leka pluja .e
    leka mapti cenba .i jy. binxo leka spaji .i lai .aivan. cu se nandu
    tu'a jy. i so'o le cmalu befi jy. co'a cilre fi lonu mipri vo'a ta'i
    lonu kakpa klama lo fagyfesti gi'e denpa .i jy. co'a nerkla lo rusko
    badydi'u ta'i lonu mo'ini'a klama ca loza'i lo gacri cu kalri tezu'e
    lonu vasxu .e lonu catlu .i pa lo jgalu poi nenri lo badydi'u zi'e
    poi se jicla bolci lo balre joi jinme zo'u ta banzu .i ba lonu paboi
    jy. cu nerkla kei lo drata cu jersi .ika'u ri'a tu'a le me jy. xarci
    le jamna bazi se fanmo .ila'aru'e ri puba'o se fanmo .ikiku la'aru'e
    ko'a bazi cpacu le nuzba .ila'aru'e la politburos. cu jdice fi lenu
    randa .i .uu lenu go'i cu lerci .i .oi lo nanca be li xa cu clani
    va'o lei ra'a tadji be lezu'o jamna .i le zmiku venfu cukla poi
    mo'ini'a carna klama ve'a le rusko tumla .i so'inonoki'omei zo'e .i
    le jurme krili .i le softo ke se gidva danti noi siclu ca lonu pagre
    lo vacri .i le linsi jbama .iji'a caku ti po'u le zukte minji .i la
    jgalu .i la jgalu na'e simsa le drata poi xarci .i jy. jmive ro le
    plixau .iju lei truci'e cu tugni ledu'u go'i .i jy. na'e zmiku .i jy.
    jmive gi'e carna gi'e cpare gi'e mo'iga'u desku klama fi lo grusi
    fagyfesti fe lo prenu gi'e cpare ri gi'e bikla fa'a le galxe .i la'e
    lu'o de'u se zukte jy. i le jy. jibri .i jy. snada le jibri .isu'anai
    le cnino poi mo'iga'u klama cu ca ze'i pu go'i .i caku jy. di'i cikre
    le sevzi .i jy. se'itru .i tu'a le dirce ckiku cu bandu le sonci be
    la .ubus.nys. iku'i va'o lenu lo prenu goi fo'o cu cirko le ckiku kei
    fo'o se kalte la jgalu .i le manfyta'u pe fo'o na vajni .i ni'a le
    terdi sefta lo zmiku minji cu prina cupra jy.  .i loi remna vu rivbi
    .i dukse leka ckape .i noda djica leza'i jibni .i jy. na'e jai se
    fanza .i ju'o za'a jy. snada .i le cnino cu zmadu leka sutra .e leka
    pluja .i zmadu leka gunka certu .iza'a .u'e jy. ba'o jinga fo le
    jamna</p>

    <p>ni'o la cibmoij.xendriks. jelgau le remoi sigja .i le tumji'u cu
    se badri ko'a .i ve'u fagyfesti gi'e dinju festi .i ko'a simlu leka
    zilpavykansa .e leka ce'upo'o renvi ve'a le terdi .iri'uku le festi
    be le tcadu cu sanli pa'u so'u le bitmu .e le derxi be le festi .i
    ko'a renro le morsi sacki gi'e zenba leka cadzu sutra .i suksa fa
    lenu ko'a sisti gi'e bikla lafmuvgau le cecla .i le xadni cu trati
    .iza'a ze'i simlu sei se dicra .i le trixe be le calku be le spofu
    dinju cu te klama ko'a le prenu noi masno dzukla .i cadzu sekai leka
    denpa .i la xendriks. kalgaisligau .i lu ko sisti li'u .i le nanla
    goi ko'i cu sisti .i la xendriks. dzimuvgau le cecla .i le nanla cu
    smaji sanli gi'e catlu ko'a .i ko'i cmalu gi'e citno .i la'a nanca
    be li bi .iku'i nandu fa lenu merli .i piso'e lo verba poi renvi cu
    xagji cmalu .i ko'i dasni le kandi blanu creka noi dertu se xrani .e
    le tordu palku .i le kerfa cu clani gi'e to'e jinsa se bakfu .i bunre
    kerfa .i le go'i cu dandu ca'e le flira ji'a ru'u lei kerlo .i ko'i
    bevri da sepi'o le birka</p>

    <p>.i lu do bevri ma sei la xendriks. jursa cusku li'u</p>

    <p>.i le nanla cu jarco .i da cribe se kelci .i le me la tedis.
    cribe .i le kanla be ko'i cu barda gi'eku'i na'e cusku</p>

    <p>.i la xendriks. surla .i lu mi na djica ta .i ko ralte li'u</p>

    <p>.i le nanla za'uroi birjai le cribe</p>

    <p>.i lu do xabju ma sei la xendriks. cusku li'u</p>

    <p>.i xi ny. lu nenri ta li'u</p>

    <p>.i xi xy. lu xu le dinju festi li'u</p>

    <p>.i xi ny. lu go'i li'u</p>

    <p>.i xi xy. lu xu lolni'a li'u</p>

    <p>.i xi ny. lu go'i li'u</p>

    <p>.i xi xy. lu xomei li'u</p>

    <p>.i xi ny. lu .y. xomei ki'a li'u</p>

    <p>.i xi xy. lu ke'u xomei lu'i do'o .i xu le cecmu pe do'o cu barda
    li'u .i ko'i na spuda .i la xendriks. frumu .i lu .a'a xu do se kansa
    li'u
    .i ko'i stedu muvgau
    .i xi xy. lu ta'i ma do renvi li'u</p>

    <p>.i xi ny. lu tu cidja li'u</p>

    <p>.i xi xy. lu cidja le'a ma li'u</p>

    <p>.i xi ny. lu le drata li'u</p>

    <p>.i la xendriks. catlu ko'i .i lu tu'a do nanca ma li'u</p>

    <p>.i xi ny. lu li paci li'u</p>

    <p>.i la'e di'u na'e cumki .iku'i .u'e je'a go'i .i le nanla cu cinla
    gi'e tordu .iji'a la'a to'e ferti .iri'abo nu se dirce kei ze'a
    lo nanca be li so'i .i .uenai ko'i cmalu .i le birka .e le tuple
    cu simsa lei tubnu ke jinsa tutci .i bongu tunta gi'e cinla .i la
    xendriks. pencu le ko'i birka .i le skapi cu sudga gi'e rufsu .i se
    dirce skapi .i ko'a korcu gi'e catlu le ko'i flira .i ri na'e jarco
    leka cinmo .i le kanla cu barda .i barda je manku .i lu xu do ka'e
    viska sei la xendriks. cusku li'u</p>

    <p>.i xi ny. lu go'i .i mi milxe leka viska li'u</p>

    <p>.i xi xy. lu ta'i ma do rivbi tu'a la jgalu li'u</p>

    <p>.i xi ny. lu la jgalu ki'a li'u</p>

    <p>.i xi xy. lu le bolci dacti poi bajra gi'e kakpa klama li'u</p>

    <p>.i xi ny. lu mi na'e jimpe li'u</p>

    <p>.ila'a no la jgalu ve'a zvati .i so'i lo canlu cu snura .i ra ta'e
    jmaji lo sruri be lo badydi'u noi se zvati lo remna .i la jgalu cu
    se platu ckaji leka ganse leka glare .i lo glare pe lo jmive .i xi
    xy. lu do se xaurfu'a li'u .i la xendriks. sanli .i xi xy. lu .i .e'e
    do klama ma .i xu do xrukla .y. i xrukla tu li'u</p>

    <p>.i xi ny. lu pe'u do'u mi kansa do li'u</p>

    <p>.i xi xy. lu kansa mi .ue li'u .i gau la xendriks. simxu kruca fa
    lei birka .i xi xy. lu mi klama fo le clani .i ki'otre li so'o .i
    .ei mi sutra klama li'u .i ko'a catlu le junla .i xi xy. lu .ei mi
    ba'o klama pu le murse li'u</p>

    <p>.i xi ny. lu .au mi kansa li'u</p>

    <p>.i la xendriks. juxre sisku le'i se dakli .i xi xy. lu .e'anai na'e
    prali .i ko cpacu li'u .i ko'a renro punji le cidja lante .i lu ko
    lebna ti gi'e xrukla .iepei li'u .i le nanla na cusku</p>

    <p>.i xi xy. lu mi ba xrukla fo ti ba lo djedi be li so'u .i go do ve'a
    zvati ti ca lenu mi xrukla gi .e'a do kansa be mi .iepei li'u</p>

    <p>.i xi ny. lu .au mi kansa do caku li'u</p>

    <p>.i xi xy. lu lenu cadzu cu clani li'u</p>

    <p>.i xi ny. lu mi kakne lenu cadzu li'u</p>

    <p>.i la xendriks. xanka muvdu .i lonu cecla gunta lei re cadzu cu dukse
    leka frili .iji'a tu'a le nanla cu rinka leza'i ko'a masno .iku'i
    la'aru'e ko'a xrukla fo na'ebo ti .ije va'oku le nanla ca'a mulno
    zilpavykansa sei se dicra .i xi xy. lu .ie ko kankla li'u</p>

    <p>ni'o le nanla co'a re'o kankla ko'a .i la xendriks. cadzu .i le nanla
    cu smaji go'i gi'e jgari le me la tedis. cribe .i lu ma cmene do sei
    la xendriks. baki cusku li'u</p>

    <p>.i xi ny. lu la davyd.eduard.derin. li'u</p>

    <p>.i xi xy. lu la davyd. u'e .i ma .y. ma se lifri le mamta .e le
    patfu li'u</p>

    <p>.i xi dy. lu zo'e morsi li'u</p>

    <p>.i xi xy. lu ma rinka li'u</p>

    <p>.i xi dy. lu lenu spoja li'u</p>

    <p>.i xi xy. lu purci ma li'u</p>

    <p>.i xi dy. lu lo nanca be li xa li'u</p>

    <p>.i la xendriks. jdika leka sutra .i xi xy. lu xu do zilpavykansa
    ze'a lo nanca be li xa .u'e li'u</p>

    <p>.i xi dy. lu na go'i .i le drata prenu cu puze'a co'e .i ri cliva
    li'u</p>

    <p>.i xi xy. lu xu do zilpavykansa ba la'edi'u li'u</p>

    <p>.i xi dy. lu go'i li'u</p>

    <p>ni'o la xendriks. catlu ko'i .i le nanla cu cizra gi'e milxe leka
    tavla .i mipri leka cinmo .iku'i leka go'i cu se fadni ko'o goi lo
    verba poi pu ba'o renvi .i smaji .i to'e cinmo .i le cizra ke dimna
    sidbo cu jgari ko'o .i noda spaji .i ko'o panpi roda .i no lo fadni
    ja rarna stura be le'i marde .a le'i vanbi cu slabu ko'o .i le tcaci
    .e le kulnu .e le ckaji se bapli be leka cilre cu canci .ipo'o leza'i
    to'e menli lifri cu ve vimcu</p>

    <p>ni'o lu xu dukse leka sutra sei la xendriks. cusku li'u</p>

    <p>.i xi dy. lu na go'i li'u</p>

    <p>.i xi xy. lu va'o ma do pu viska mi li'u</p>

    <p>.i xi dy. lu mi pu denpa li'u</p>

    <p>.i xi xy. lu denpa ki'a li'u .i la xendriks. cfipu .i lu do pu denpa
    ma li'u</p>

    <p>.i xi dy. lu lonu kavbu da li'u</p>

    <p>.i xi xy. lu kavbu ma li'u</p>

    <p>.i xi dy. lu da se citka li'u</p>

    <p>.i xi xy. lu je'e li'u .i la xendriks. frumu sekai leka junri .i
    le nanla be lo nanca be li paci cu renvi fi'o cidja lo cmalu mabru
    .e lo xadba fusra ke se lante cidja .i nenri lo kevna noi cnita lo
    daspo tcadu .i jbini lo dirce lalxu ku joi la jgalu .iji'a gapru fa
    lo rusko ke sfubu jbama noi litru lo tsani</p>

    <p>ni'o lu mi'o klama ma sei la davyd. reisku li'u</p>

    <p>.i xi xy. lu le rusko korbi li'u</p>

    <p>.i xi dy. lu rusko ki'a li'u</p>

    <p>.i xi xy. lu le bradi .i lei prenu poi cfagau lenu jamna .i ry.
    falcru le pamoi be le'i dirce jbama .i ry. cfagau tu'a roti li'u .i
    le nanla cu stedu muvdu .i le flira cu na'e jarco leka cinmo .i lu
    mi merko sei la xendriks. cusku li'u .i noda te spuda .i le remei
    ca'o klama .i la xendriks. vi crane .i la davyd. jersi gi'e bevri
    le to'e jinsa cribe re'o le cutne</p>

    <p>ni'o ti'u li ji'i paxa ko'a .e ko'i sisti tezu'e lenu citka .i la
    xendriks.  zbasu le fagri ne'i le kevna be le bliku be lo xumrkonkreto
    .i ko'a vimcu le cicyspa gi'e derxi crepu lo spisa be lo mudri .i
    le korbi pe le rusko na'e darno .i ko'a se sruri da noi pu ma'arbi'i
    zi'e noi pu se zvati lo grute tricu .e lo vanjba .i ca se zvati po'o
    le lunbe ricyzbe .e lei cmana voi kuspe le vu jipno be le ma'arbi'i
    .iji'a le dilnu be le se jicla fagyfesti cu preja ri'a tu'a le brife
    gi'e farlu le cicyspa .e le ve vimcu be le dinju .a le bitmu be'o .e
    da poi pu dargu .i la xendriks. jukpa le ckafi gi'e glagau le febvi
    jukpa ke lanme rectu .e le nanba .i xi xy. lu ko cpacu li'u .i ko'a
    dunda le nanba ku joi le rectu la davyd. i la davyd. zutse re'o le
    korbi be le fagri .i le cidni cu blaci gi'e jarco tu'a le bongu .i
    ko'i lanli lei cidja gi'e xruti dunda ri ca lenu desygau le stedu</p>

    <p>.i xi dy. lu .aunai li'u</p>

    <p>.i xi xy. lu .aunai ki'a .i xu do na'e djica tu'a ti li'u</p>

    <p>.i xi dy. lu go'i li'u</p>

    <p>.i la xendriks. jangalgau .i la'aru'e le nanla cu cenba leka
    jgina kei gi'e to'e fadni leka citka .i .a'ucu'i ca lenu ko'i xagji
    kei ko'i facki fi lo se citka .i le nanla cu cizra .iku'i so'i lenu
    cizra ca'o galfi le terdi .i leza'i jmive cu na'e mintu tu'a le
    purci .i ri ba noroi xruti .i sarcu fa lenu loi remna cu jimpe la'e
    di'u .i je'e .a'ucu'i sei la xendriks. cusku .i ko'a po'o citka le
    nanba .e le rectu gi'e jersi pinxe le ckafi .i ko'a masno lezu'o
    citka gi'e se nandu lenu ctiru'egau le cidja .i ba lenu mulno kei
    ko'a sanli gi'e stapa fagystigau .i la davyd. masno lenu stanli
    gi'e catlu ko'a sepi'o le citno tolci'o kanla .i .e'e mi'o klama
    sei la xendriks. cusku</p>

    <p>.i xi dy. lu vi'o li'u</p>

    <p>ni'o la xendriks. dzukla gi'e bevri le cecla .i ko'a co'a jibni .i
    ko'a trati gi'e bredi roda .i .ia lei rusko cu na'e se spaji tu'a lo
    bajra noi spuda tu'a le vo'a bajra .iku'i ry.  ckaji leka tcica .i
    ru'i cumki fa lonu srera .i ko'a catlu le ru'u tumji'u .i po'o le
    runme jinme .e le fagyfesti .e so'u le cmana .e le tricu poi ba'o
    jelca .i bitmu besema'e lo xumrkonkreto .iku'i ve'aca'e stuzi le
    pamoi be le'i badydi'u pe le rusko korbi .i le crane ke minde girzu
    .i lolni'a .i condi lo cnita .i po'o lo viska tutci .e so'u lo cecla
    tubnu cu ta'e se viska .i la'aru'e lo bonmaksi cu go'i</p>

    <p>.i xu mi'o zi snada sei la davyd. reisku</p>

    <p>.i xi xy. lu go'i .i xu do co'a tatpi li'u</p>

    <p>.i xi dy. lu na go'i li'u</p>

    <p>.i xi xy. lu .u'e ki'u ma do reisku li'u</p>

    <p>.i la davyd. na spuda .i ko'i ti'a jundi cadzu gi'e cuxna le ko'i
    pluta .i le tuple ku joi le cutci cu grusi ri'a tu'a le pulce .i le
    trati flira cu se barna le dasri .i le rirxe be le grusi fagyfesti cu
    gacri le blaci skapi .i le flira cu kandi leka skari .i leka go'i cu
    se fadni fi le'i cnino verba noi xabju lo lolnitku'a .e lo feskevlu'a
    .e lo lolni'a marbi</p>

    <p>ni'o la xendriks. jdika leka sutra .i ko'a pilno le reldarvistci
    lenu catlu le ca'u tumla .i xu ry. ve'a zvati gi'e ca'o denpa tu'a
    ko'a .i xu ry. catlu ko'a sepa'a lenu le sonci pe ko'a pu catlu le
    rusko bajra .i le trixe pe ko'a ze'i terpa lenku .ila'aru'e ry.
    ca'o bregau le cecla gi'e pu'o cfagau lonu gunta kei sepa'a lenu le
    sonci pe ko'a pu ba'o bregau lonu catra .i la xendriks. sisti gi'e
    satre lumci le flira lo xasne .i lu .oiro'e li'u .i ti se xanka
    ko'a .iku'i .ia tu'a ko'a cu na'e se spaji .i le tcini cu frica .i
    ko'a cadzu le fagyfesti gi'e tagji jgari le cecla lei re xance .i
    ti'a ko'a la davyd. klama .i la xendriks. catlu le sruri .i le
    ctebi cu tagji .i la'aru'e ziku da fasnu .i da'i spoja lo blaci
    gusni .i da'i se fargau da poi nenri lo condi ke xumrkonkreto
    badydi'u .i ko'a lafmuvgau le birka gi'e sligau ri lo cukla .i noda
    muvdu .i ri'u clani tolku'o seji'u le morsi tricu .i so'u le cilce
    skospa cu banro vi le tricu .i ve vimcu fi le purdi .iji'a le stodi
    ke xekri cicyspa .i la xendriks. lanli le tolku'o .i xu da zvati le
    gapru .i ta prane leka te jvinu .i ko'a co'a klama le tolku'o sekai
    leka jundi .i la davyd. smaji jersi .i va'oda'i leza'i ko'a jitro
    kei lo zgana cu zvati ta sezu'e lonu ganse tu'a lo sonci poi troci
    lonu nerkla le snura pagbu .iku'i va'o leza'i ko'a jitro kei la
    jgalu cu sruri tezu'e leza'i mulno leka bandu</p>

    <p>ni'o ko'a ki sisti .i le'i jamfu cu simxu leka sepli .i le xance cu
    pencu le xadmidju</p>

    <p>.i xu mi'o mo'u klama sei la davyd. cusku</p>

    <p>.i xi xy. lu .uoru'e li'u</p>

    <p>.i xi dy. lu mi'o sisti ki'u ma li'u</p>

    <p>.i xi xy. lu mi to'e djica lonu funca li'u .i la xendriks. masno
    klama .i caku le tolku'o va lamji ko'a ri'uku .i gapru ko'a .i leka
    xanka cu se zenba .i va'oda'i leza'i la .aivan. gapru kei ko'a se
    maldimna .i ko'a za'uroi sligau .i .ia ry. to'e se spaji tu'a lo
    prenu poi dasni lo manfyta'u pe la .ubus.nys. lu'u poi te spuda
    tu'a le notci botpi .ijonai ro ti tcica .i xi xy. lu ko lamji mi
    li'u .i ko'a carna fi la davyd. i lu ko na'e ti'a klama li'u</p>

    <p>.i xi dy. lu xu lamji do li'u</p>

    <p>.i xi xy. lu ca'u vi mi .i mi'o jibni zo'e .i mi'o na'e troci lonu
    funca .i ko klama li'u</p>

    <p>.i xi dy. lu mi ba snura li'u .i la davyd. klama ti'a lo mitre be li
    so'u gi'e ca'o jgari le ko'i cribe</p>

    <p>.i xi xy. lu .a'ucu'i ko mansa vo'a li'u .i la xendriks. za'uroi pilno le
    vistci gi'e trati .i ze'iku .u'e da muvdu .i ko'a lanli le tolku'o .i
    roda smaji .i morsi .i noda poi jmive cu ga'u zvati .ipo'o lo morsi
    stani .e lo fagyfesti cu go'i .ila'aru'e so'u lo ratcu .i lo barda
    ke xekri ratcu poi renvi tu'a lai jgalu .i lo cenba be leka jgina cu
    di'i zbasu lo zdani lo moklu litki ku joi lo fagyfesti .i .u'e tamsmi
    lo zbasu pesxu .i pu'u mapti cenba .i ko'a ve denpa lezu'o ca'u
    klama</p>

    <p>ni'o le rajycla cu klama ve'a le tolku'o ga'u ko'a .i le kosta
    cu slilu .i grusi crino .i lo rusko .i ti'a ri le remoi sonci cu
    to'e canci .i rusko .i re zo'e lafmuvgau le cecla .i fargau .i la
    xendriks. sisti .i ko'a kargau le moklu .i le sonci cu cidytse gi'e
    fargau le cnita fi le mlana be le salpo .i le cimoi prenu cu
    cmibi'o lu'o le go'i ve'a le tolku'o galtu .i le go'i cu cmalu fi
    lei drata gi'e dasri le grusi crino .i lo ninmu .i ri sanli ti'a le
    remei .i la xendriks. snada lenu bacru .i lu ko sisti li'u .i ko'a
    xance sligau cusku fi le cimei sekai leka xalni .i lu mi sei se
    dicra li'u .i re le rusko cu cecla .i ti'a la xendriks. lo'u pap
    le'u smaji sance i le glare boxna cu preja ko'a gi'e catke renro
    ko'a le loldi .i le fagyfesti cu sraku le flira gi'e se mosra fi le
    kanla .e le nazbi .i ko'a noi vaxydicra cu lacpu vo'a ja'e leza'i
    cidytse .i roti nu te kavbu .i tu'a ko'a cu se fanmo .i ko'a pu
    ba'o klama tezu'e lenu ko'a se catra sepa'a tu'a lo bakni .i le
    sonci .e le ninmu cu nitkla ko'a fo le mlana be le tolku'o gi'e
    sakli le ranti fagyfesti .i la xendriks. na'e ganse .i le stedu cu
    cortu .i sekai leka juxre kei ko'a lebna le cecla gi'e fargau ri
    voi se junta lo ki'ogre be lo megdo .i ko'a ruble leka jgari .i le
    nazbi .e le mlana be le flira cu cortu .i le vacri cu culno le
    kurki ke se spoja panci</p>

    <p>.i ko na cecla sei le pamoi rusko cu cusku bebau le glibau noi fange
    leka se bacru .i le cimei cu klama ko'a gi'e sruri .i ko punji le
    cecla doi merk.  sei le drata nanmu cu cusku i la xendriks. se jenca
    .i ro ta se temci lo tordu .i ko'a ba'o se kavbu .iji'a ta ba'o daspo
    le nanla .i ko'a cargau le stedu .i la davyd. na'e zvati .i da poi ve
    vimcu fi ko'i cu preja le drudi .i le ci rusko cu lanli ko'a sekai leka
    kucli .i la xendriks. zutse gi'e lumci le nazbi le ciblu gi'e vimcu
    le spisa be lo fagyfesti .i ko'a troci leza'i klina kei lenu desygau
    le stedu .i do zukte ti ma sei ko'a juxre cusku .i lu le nanla li'u</p>

    <p>.i xi ry. lu ke'u ma ki'a li'u .i pa le sonci cu sidju ko'a lenu sanli
    .i le go'i cargau la xendriks. i xi ry. lu ko catlu li'u .i gau la
    xendriks. gacri le kanla .i xi ry. lu .e'osai ko catlu li'u .i lei
    rusko nanmu cu lacpu muvgau ko'a le crane .i xi ry. lu ko viska gi'e
    sutra .i le temci cu na'e clani doi merk. li'u .i la xendriks. catlu
    gi'e spaji cmoni</p>

    <p>.i xi ry. lu .a'apei xu do ca jimpe li'u</p>

    <p>.i to'o lei spisa pe la davyd. le xislu befi lo jinme cu gunro
    .i clupa .i minra jinme .i dikca pagbu .i cilta .i pa le rusko
    cu tikpa le derxi be le ve vimcu .i le pagbu cu se porpi gi'e
    mo'ito'o gunro .i le xislu .e le punsarlu .e le grana .i le slasi
    gacri noi xadba ckaji leka jelca cu farlu .i la xendriks. korcu
    ca lenu desku .i le crane be le flira cu to'e jorne .i ko'a kakne
    lenu viska le pluja besna bepa'u le cilta .e le cmalu tubnu .e
    so'iki'o le cmalu batke .i lo minji sei le sonci noi jgari le
    birka cu cusku .i xi ry. lu mi'a catlu leza'i ta se lidne do li'u</p>

    <p>.i xi xy. lu se lidne mi ki'a li'u</p>

    <p>.i xi ry. lu la'edi'u tcaci fo'a .i fo'a se lidne do .i mo'ine'i le
    badydi'u .i la'edi'u tadji lonu nerkla li'u</p>

    <p>.i la xendriks. noi se jenca cu kalgaisligau .i xi xy. lu ku'i li'u</p>

    <p>.i xi ry. lu ko kankla li'u .i lei rusko cu gidva ko'a lenu klama
    le tolku'o .i lu mi'o na vi stali .i na'e snura .ila'a so'inono fo'a
    ve'a zvati li'u</p>

    <p>ni'o lei ci rusko mo'iga'u cpumuvgau ko'a le mlana be le tolku'o ca
    lonu sakli le fagyfesti .i le ninmu cu snada le galtu gi'e denpa tu'a
    lei drata .i le crane ke minde girzu sei la xendriks. smaji cusku .i
    lu mi klama tezu'e lenu te jansu tavla le softo li'u sei se dicra</p>

    <p>.i xi ry. lu .o'onai le crane ke minde girzu na zasti .i ba'e fo'a
    pu nerkla .i mi'a ba ciksi li'u .i ry. joi ko'a snada le galtu be
    le tolku'o .i lu mi'apo'o ve vimcu .i cimei .i le drata pu nenri le
    badydi'u li'u .i lu ju'i ti .i ko ni'a klama fo ti li'u .i le ninmu
    cu klupe kargau le gacri noi grusi gi'e se setca fi le drudi .i lu ko
    nenri li'u .i la xendriks. falcru vo'a .i le re sonci ku joi le ninmu
    cu klama ti'a ko'a gi'e jersi ko'a ve'a le rajyserti .i le ninmu cu
    ga'orgau le gacri gi'e snuti telgau</p>

    <p>ni'o xamgu fa lenu mi'a pu viska do sei pa le sonci cu rufsu cusku
    .i xi xy. lu ta bazimo'u se lidne do li'u</p>

    <p>.i ko dunda pa le do sigja mi sei le ninmu goi ko'u cusku .i lu mi
    na'e se zdile lo merko sigja ze'a lo jeftu be li so'o li'u .i la
    xendriks. catke dunda le bakfu .i ko'u lebna le sigja gi'e dunda le
    bakfu lei re sonci .i ve'i le kojna be le cmalu kumfa le gustci cu
    di'inai te gusni .i le kumfa cu tagji gi'e se drudi le dizlo .i le
    vomei cu zutse ru'u le cmalu jubme be lo mudri .i le so'u to'e jinsa
    palta cu se derxi fi le pagbu be le jubme .i ti'a le se xrani murta
    le remoi kumfa cu milxe leka se viska .i la xendriks. viska le kojna
    be le zasni ckana be'o .e le boxfo .e le taxfu noi dandu le genxu</p>

    <p>.i mi'a pu zvati ti sei le sonci poi lamji ko'a cusku .i ri
    vimcu le badmapku gi'e mo'iti'a catke le pelxu kerfa .i lu mi'e
    rudis.makser. poi sonci .i gugd,r,polska prenu .i bapli lenu mi cmibi'o
    la softo jamna kei pu lo nanca be li re li'u .i ry. tengau le xance</p>

    <p>.i la xendriks. denpa gi'e zi desygau ra .i lu mi'e
    cibmoij.djosef.xendriks.  li'u</p>

    <p>.i lu mi'e klaus.epstin. li'u .i le drata sonci cu rinsa ko'a lenu
    desygau .i le go'i cu cmalu gi'e bunre gi'e se kerfa le co'a cinla
    .i la klaus. xanka pencu le kerlo .i lu gugd,r,straixe prenu .i
    bapli pu da poi le cevni cu djuno fi ke'a .i mi na'e morji .i le
    cimei be lu'i mi'a pu zvati ti .i la rudis. joi mi kansa la tasos.
    li'u .i ky. farja'o le ninmu .i lu ta tadji lenu mi'a pu rivbi .i ro
    lei drata pu ne'ini'a zvati le badydi'u li'u</p>

    <p>.i xi xy. lu ji'a .y. ji'a jy. pu nerkla li'u</p>

    <p>.i la klaus. jelgau le sigja .i xi ky. lu pare'uku pa zo'e co'e .i
    ri cmima le klesi befi leka se lidne da .ibabo ti curmi lenu lo drata
    cu nerkla li'u</p>

    <p>.i la xendriks. co'a jundi .i lu .u'e le klesi ki'a .i xu leni klesi
    cu zmadu li pa li'u</p>

    <p>.i xi ky. lu .i le cmalu nanla po'u la davyd. i la davyd. poi jgari
    le me la tedis. cribe .i le go'i cu cmima la cimoi klesi .i ri traji
    leka snada li'u</p>

    <p>.i xi xy. lu lei drata klesi cu mo li'u</p>

    <p>.i la klaus. setca le xance le kosta .i xi ky. lu ko cpacu li'u .i
    ky. renro le bakfu be lei pixra bei le skori le jubme .i lu ko lanli
    .e'u li'u .i la xendriks. to'e jgegau fi le skori</p>

    <p>.i .a'o do jimpe sei la rudis.makser. cusku ledu'u ta mukti
    lenu mi'a pu djica lenu te jansu casnu .i lei rusko sa'e .i mi'a
    facki pu lo jeftu be li ji'i pa .i facki ledu'u lai jgalu pe do
    cu cfagau lezu'o finti le cnino se platu kei si'u noda .i cnino
    ba'e klesi be le'i sevzi .i xagmau klesi .i ni'ave'a le lolni'a
    fanri ti'a le mi'a korbi .i do'o curmi lezu'o jy. prina zbasu vo'a
    gi'e cikre vo'a .i zbasu jy. poi zmadu je zmadu fi leka pluja .i
    .i'anai do'o fuzme le fasnu</p>

    <p>ni'o la xendriks. lanli lei pixra .i ri se zbasu sekai leka
    sutra kei gi'e kandi gi'e to'e satci .i lei so'uboi pamoi cu pixra
    la davyd.  .i go'i lonu la davyd. cadzu lo dargu fi'o kansa noda
    .i la davyd. jo'u le drata me la davyd. .i ci le me la davyd. i
    ro lei go'i cu simxu mintu .i ro zo'e jgari le se xrani ke cribe
    se kelci .i ro zo'e badri</p>

    <p>ni'o ko catlu lei drata sei la tasos. cusku</p>

    <p>ni'o le za'umoi noi zbasu vi lo darno cu pixra leza'i le rajycla
    ke selxai sonci cu zutse vi lo dargu .i le birka cu se sarji .i le
    zbepi be pa le tuple cu tcena .i le sampu ke xadni sarji cu vreta
    lei tuple .i za'umai re le selxai sonci noi mintu cu re'o sanli</p>

    <p>.i xi ky. lu ta co'e la pamoi klesi .i la selxai sonci li'u .i
    la klaus.  tengau gi'e lebna lei pixra .i lu za'apei lai jgalu
    cu se platu fi lezu'o snada lo remna .i go'i lezu'o facki fi ri
    .i ro le klesi cu zmadu le me'imoi leka xamgu .i jy. di'i klama
    le zmadu befi leka clani .e leka jibni .i bancu so'e le bandu .i
    nenri le korbi .iku'i ze'a leza'i jy. sampu minji gi'e jinme bolci
    pa'u lo jgalu .e lo jirna .e lo tunta kei da pu'i daspo jy. pa'a
    tu'a le to'e jmive .i da pu'i ganse leka ckape minji kei zi lonu
    jy. se viska .i zi lonu mi'a co'a zgana zo'e sei se dicra li'u</p>

    <p>.i xi ry. lu gau la pamoi klesi cu ruble fa ro le berti pagbu
    pe mi'a sei la rudis. cusku .ibazubo su'oda jimpe .i dukse be
    leka lerci .i fo'a goi lai selxai sonci cu nerkla ta'i lonu darxi
    gi'e pikci fi lonu da curmi .ija'ebo mi'a curmi lonu fo'a nerkla
    .iji'a bazi lonu nenri kei fo'a co'a jitro .i mi'a pu sisku leka
    minji li'u</p>

    <p>.i lu ze'a la'elu'ode'u mi'a jinvi ledu'u lei klesi cu pamei
    sei la klaus. cusku .i noda smadi ledu'u lo drata klesi cu zasti
    .i le pixra pu se benji fi mi'a .i ca lenu le bajra cu se benji
    fi do'o kei mi'a djuno fi pa po'o le klesi no'u la pamoi .i la
    selxai sonci .i mi'a jinvi ledu'u ta fanmo li'u</p>

    <p>.i xi xy. lu le korbi pe do'o cu se lebna ma li'u</p>

    <p>.i xi ky.  lu la cimoi klesi .i la davyd. jo'u le cribe .i
    .oi tu'a ta zmadu fi leka xamgu li'u .i la klaus. cisma seci'o
    leka ra'udri .i lu lo sonci cu lacri lo verba .i mi'a puki bevri
    dy. le nenri gi'e troci lenu ctigau .i mi'a cilre ledu'u dy. djica
    makau kei fu lenu nandu .ido'anai go'i fa da poi nenri le badydi'u
    li'u</p>

    <p>.i xi ry.  lu le cimei befi mi'a cu se xaurfu'a sei la
    rudis. cusku .i la klaus. joi mi .y. vitke la tasos. ca le fasnu
    .i ti zdani ty. li'u .i ry. ru'u sligau le barda xance .i lu ti
    noi cmalu lolnitku'a cu go'i .i mi'a .y. mulgau .y. gi'e cpare
    le rajyserti pu lenu xrukla .i ve'a le tolku'o mi'a viska .i
    jy. sruri le badydi'u .i ca'o nu damba .i la davyd. jo'u le cribe
    .i so'unonomei ra .i la klaus. te pixra li'u .i ky. xruti lei
    pixra leza'i bakfu</p>

    <p>.i lu ji'a xu ti ca'o fasnu ve'a ro le do korbi sei la xendriks.
    cusku li'u</p>

    <p>.i xi ry. lu go'i li'u</p>

    <p>.i xi xy. lu .u'e ma tcini le mi'a korbi li'u .i secau lonu
    pensi kei ko'a pencu le ckiku pe le birka .i lu xu jy. kakne sei
    se dicra li'u</p>

    <p>.i xi ry. lu jy. na'e se raktu le dirce ckiku pe do'o .i ledu'u
    go'o cu na'e vajni jy. i rusko ja merko ja gugd,r,polska ja dotco .i
    roda mintu .i jy. zukte le te platu pe vo'a .i tinbe le krasi sidbo
    .i jy. di'i kalte lo jmive ve'a roda poi jy. penmi ra ke'a li'u</p>

    <p>.i lu jy. se trina lo glare sei la klaus. cusku .i la'e di'u
    cu te platu ca le cfari .iju'o da poi do'o finti cu jai se fanta
    tu'a le dirce ckiku poi do'o dasni .icaku jy. rivbi la'edi'u .i
    lu'a le cnino klesi cu te senta lo cnisa li'u</p>

    <p>.i lu le drata klesi cu mo sei la xendriks. reisku .i le me
    la davyd.  klesi .e la selxai sonci .i ma drata li'u</p>

    <p>.i xi ky. lu da poi mi'a na'e djuno li'u .i la klaus. jarco tu'a
    le bitmu .i ri se dandu re le jinme tapla noi le korbi be ke'a cu
    rufsu .i la xendriks.  sanli gi'e tadni le go'i noi korcu gi'e se
    ke kevna barna</p>

    <p>.i lu le zunle pu se vimcu fi la selxai sonci sei la rudis. cusku
    .i mi'a daspo pa ra .i sy. pu ca'o klama le mi'a lidne badydi'u
    .i mi'a darxi sy. ra'i le tolku'o pa'a lenu no'a la davyd. poi
    jersi do li'u</p>

    <p>.i le tapla cu se prina lu pa pi'e mu li'u .i la xendriks. pencu
    le drata be le tapla .i xi xy. lu xu ti pu pagbu lo cmima befi le
    me la davyd.  klesi li'u</p>

    <p>.i xi ky. lu go'i li'u</p>

    <p>.i le tapla cu se prina lu ci pi'e mu li'u</p>

    <p>.i la klaus. catlu ra re'o la xendriks .i xi ky. lu xu do jimpe
    fi da poi mi'o fapro .i le klesi poi drata ti zi'e goi fo'i cu
    zasti .ila'aru'e tu'a fo'i ba'o sisti .ila'aru'e lu'a fo'i na'e
    kakne .iku'i ju'o la remoi klesi cu zasti .i ti sinxa la pav. e
    la cib. li'u</p>

    <p>ni'o lu do xaurfu'a sei la rudis. cusku .i la davyd. pu jersi
    do ze'a lenu do klama ti gi'e na xrani do .ila'a dy. jinvi ledu'u
    do gasnu lonu dy. nerkla lo badydi'u li'u</p>

    <p>.i lu lonu paboi jy. nerkla cu se jalge leza'i fanmo sei la
    klaus. cusku .i jy. sutra lozu'o muvdu .i pa jy. gasnu lonu ro le
    drata cu nerkla .i jy. se steci .i minji su'epa da .i jy. se zbasu
    tezu'e su'epa da li'u .i ky.  satre lumci le ctebi lo xasne .i lu
    mi'a pu zgana li'u</p>

    <p>.i lei prenu cu smaji</p>

    <p>.i lu ko za'uroi dunda le sigja mi doi merk. sei la tasos. cusku
    .i ta xamgu .i mi na'eru'e morji fi le srana be ta li'u</p>

    <p>ni'o ni'o caki nicte .i le tsani cu xekri .i no le tarci cu se
    viska fi lei preja dilnu be lo fagyfesti .i la klaus. lafmuvgau
    le gacri sekai leka capyju'i kei tezu'e lenu la xendriks. cu catlu
    le bartu</p>

    <p>.i la rudis. farja'o le manku .i xi ry. lu ta vave'a stuzi le
    badydi'u noi mi'a pu zvati .i ki'otre be li su'e pimu .i funca
    fa lenu la klaus. e mi na'e zvati ca le fasnu .i ka ruble .i .u'e
    snura ri'a lonu mi'a rarna djica li'u</p>

    <p>.i lu ro le drata cu ju'o morsi sei la klaus. cusku fo le smaji
    voksa .i puze'i fasnu .i ziki le cerni la politburos. ba'o jdice .i
    ri te notci fo mi'a no'u le crane ke minde girzu .i le xe mrilu pe
    mi'a zi'e goi fo'o cu bazi se benji .i mi'a viska lenu fo'o co'a
    klama le farna be le do'o korbi .i mi'a jai bandu fo'o pu leza'i
    mi'a na'e viska li'u</p>

    <p>.i xi ry. lu la .aleks.radrivskis. goi fo'o .i mi'a slabu fo'o
    .i fo'o canci ti'u li xa .i le solri cu puzi to'e canci .i ti'u li
    ji'i pare curmi lenu la klaus. e mi cando ze'a lo cacra .i mi'a
    cpare mo'ito'o lei badydi'u .i noda zgana .i mi'a klama ti .i le
    tcadu pu ve'a se stuzi ti .i so'u lo zdani .e lo klaji .i ti pu
    lolnitku'a lo barda zdani .i mi'a djuno ledu'u la tasos. zvati
    ti sezu'e lenu mipri ne'i le cmalu zdani pe ty. i mi'a pu klama
    ti .i lo drata ne le badydi'u ta'e klama ti .i tu'a le cabdei cu
    krefu fi mi'a li'u</p>

    <p>.i lu ke'u mi'a pu snura sei la klaus. cusku .i funca .i lenu
    lo drata cu co'e cu cumki .i mi'a .y. mi'a mulgau .ibakibo mi'a
    klama le loldi gi'e co'a xrukla fo le tolku'o .i mi'a viska ko'e
    goi lai davyds. i mi'a zi jimpe .i mi'a pu viska le pixra be lu'a
    la pamoi klesi .i la selxai sonci .i gau le sabji sonralju pe mi'a
    le pixra ku joi lo ciksi cu fatri mi'a .i loda'i nu mi'a di'a klama
    lo mitre cu rinka lonu ko'e viska mi'a .i da'inai lenu mi'a daspo
    re la davyd. cu sarcu pu lenu mo'u xrukla .i so'unonoboi dy. ru'u
    zvati .i simsa loi manti .i mi'a te pixra gi'e mipri xrukla ti
    gi'e tagji telgau le gacri li'u</p>

    <p>.i xi ry.  lu dy. no'e ckape va'o lonu do facki fi le
    zilpavykansa .i mi'a zmadu dy. leka muvdu sutra .iku'i dy. ckaji
    leka to'e sisti .i na simsa lo jmive .i lu'o dy.  klama mi'a fo
    lo sirji .ije mi'a spoja darxi dy. li'u</p>

    <p>ni'o la cibmoij.xendriks. sanli re'o le korbi be le gacri gi'e
    zenba leka viska fi lo manku .i lu xu snura va'o leza'i le gacri
    cu kalri li'u</p>

    <p>.i xi ry. lu .ijo mi'o jundi .i ra sarcu lenu do sazri le
    cradi li'u</p>

    <p>.i la xendriks. goi ko'a lafmuvgau le cmalu cradi sekai leka
    masno .i ko'a catke ri re'o le kerlo .i le jinme cu lenku gi'e
    cilmo .i ko'a kafke fa'a le sance gasyca'a gi'e tengau le cmalu
    bonmaksi .i le kandi sance cu se tirna ko'a .i xi xy. lu .ie
    la'edi'u jetnu li'u</p>

    <p>.iku'i ko'a denpa</p>

    <p>.i mi'a mo'ini'a lacpu do va'o lonu ckape sei la klaus. cusku</p>

    <p>.i xi xy. lu ki'e li'u .i la xendriks. denpa lo snidu be li
    so'o leza'i le cradi cu se sarji le janco .i lu .u'e ti cinri
    .iepei li'u</p>

    <p>.i xi ky. lu ma go'i li'u</p>

    <p>.i xi xy.  lu le cnino klesi .i le cnino jutsi pe la jgalu .i
    jy. traji leka vlipa tu'a mi'o .iepei .icaku jy. ba'o la'a nerkla
    le korbi pe la ubus.nys. ji'a .i ti mukti lenu mi manci ledu'u mi'o
    ca'o zgana lenu tu'a lo cnino jutsi cu cfari .i le ba'e ralju be
    le'i jutsi .i pu'u farvi .i le se terdi poi jersi loi remna li'u</p>

    <p>.i la rudis. cmoni .i xi ry. lu noda ba basti loi remna li'u</p>

    <p>i xi xy. lu .ienaipei ki'u ma .ila'aru'e mi'o da'inai ca'o
    zgana ti po'u le fanmo be tu'a loi remna be'o .e lenu cfari fa
    tu'a le cnino kulnu li'u</p>

    <p>.i xi ry. lu lu'o jy. na prenu .i jy. minji catra .i do'o
    finti jy.  lonu daspo .i ripo'o se kakne jy. i .ionai jy. minji
    zo'e li'u</p>

    <p>.i xi xy. lu .i .ieru'e za'a ca go'i .iku'i jy. ba ckaji ma
    ba'o lenu jamna .ila'aru'e le jinzi se kakne be jy co'a se jarco
    va'oda'i leza'i no lo remna noi jy. daspo cu renvi li'u</p>

    <p>.i xi ry. lu .ue do darlu ledu'u jy. jmive li'u</p>

    <p>.i xi xy. lu xu jy. na jmive li'u</p>

    <p>.i smaji .i lu jy. minji sei la rudis. cusku .i jy. simlu leka
    remna gi'uku'i minji li'u</p>

    <p>.i xi ky. lu ko pilno le do cradi doi cibmoij. do'u sei la
    klaus. cusku .i mi'o na kakne lenu ze'e vi stali li'u</p>

    <p>.i la xendriks. tagji jgari le cradi gi'e benji fi le judri be
    le minde badydi'u .i ko'a denpa fi leza'i tinju'i .i noda spuda
    .ipo'o smaji .i ko'a jundi lanli lei cilta .i rori mapti .i lu doi
    skat. do'u sei ko'a bacru fa'a le gasyca'a .i xu do tirna li'u
    .i smaji .i ko'a fe'eba'o tengau le bonmaksi gi'e za'uroi troci
    .ipo'o savru</p>

    <p>.i xi xy. lu mi te benji noda .ila'aru'e tu goi ko'u tirna tu'a
    mi gi'u djica lonu spuda li'u</p>

    <p>.i xi ry. lu ko cusku lesedu'u ti nu mutce be leka ckape li'u</p>

    <p>.i xi xy. lu .ienai ko'u ja'e jinvi ledu'u mi bai benji .i se
    jitro do'o li'u .i ko'a za'uroi troci gi'e ze'i skicu le se cilre
    be ko'a .iku'i le po'o kandi savru cu se cradi</p>

    <p>.i lu za'a tu'a lo dirce lalxu cu zunti piso'e lonu benji sei
    la klaus. baza cusku .i la'aru'e ta rinka li'u</p>

    <p>.i la xendriks. ga'orgau le cradi .i xi xy. lu noda prali .i noda
    spuda .i .u'e lo dirce lalxu cu co'e la'aru'e .ija ta tirna tu'a mi
    gi'e cuxna na'ebo lonu spuda .ije'u mi zukte le go'i va'oda'i lenu
    lo bajra cu benji fo le softo korbi .i noda krinu lonu ta tugni fo
    tu'a le lisri .i la'a lei bradi cu tirna roda poi mi cusku li'u</p>

    <p>.i xi ky. lu .ija la'aru'e dukse be leka lerci li'u .i la
    xendriks. stedu muvgau</p>

    <p>.i xi ry. lu .e'u mi'o zukte lenu le gacri cu ganlo sei la rudis.
    xanka cusku .i mi'o na'e djica lo to'e sarcu nu funca li'u .i
    xy. joi ky. joi ry. goi fo'a masno cpare le nitytu'u le cnita .i
    la klaus.  telgau le gacri vi le vorme .i fo'a mo'ine'i klama le
    jupku'a .i le vacri cu denmi</p>

    <p>.i lu xu jy. ka'e gunka sekai le sau ka sutra sei la
    xendriks. cusku .i mi cliva le badydi'u ti'u li pare .i purci lo
    cacra be li pano .i ta'i ma jy. snada ze'a ra li'u</p>

    <p>.i xi ky. lu lenu jy. co'e cu na'o na'e clani .i go'i ba lenu
    lo pamoi cu nerkla .i tu'a ri co'a cilce vlile .i do djuno fi le
    se kakne be la jgalu poi cmalu .ido'a ri cu traji be leka vlile
    .i ro le degji cu balre .i fenki li'u</p>

    <p>.i xi xy. lu .o'onai je'e li'u .i la xendriks. mo'ito'o muvdu
    .i ko'a sanli to'o ry. joi ky.</p>

    <p>.i ma raktu sei la rudis. cusku</p>

    <p>.i xi xy. lu le lunra jemyzda .i .iicai va'o lenu jy. snada ra
    sei se dicra li'u</p>

    <p>.i xi ry. lu le lunra jemyzda ki'a li'u</p>

    <p>.i la xendriks. carna .i lu ju'a jy. na snada le lunra jemyzda
    .i ta'i ma jy. klama ra .i zo'e na cumki .i mi na'e kakne lonu
    krici ta li'u</p>

    <p>.i xi ry. lu .a'u le lunra jemyzda cu mo .i mi'a pu cpacu lei
    nuzba .iku'i no ri satci .i ma fatci tcini .i .a'a do simlu leka
    se raktu li'u</p>

    <p>.i xi xy. lu mi'a di'i te sabji fi le lunra .i le truci'e cu
    zvati ly.  ni'a le lunra sefta .i ro le prenu .e ro le gundi vu'o pe
    mi'a cu go'i .i ta sarcu leza'i mi'a renvi .i va'oda'i jy. facki fi
    lo tadji be lonu klama fi le terdi fe le lunra sei se dicra li'u</p>

    <p>lu xi ry. .i pa jy. banzu .i ba lenu le pamoi cu nerkla kei ri
    curmi lenu le drata cu co'e .i so'unonomei jy. noi ro ke'a simxu
    mintu .i .ii da'i do pu viska lu'o jy. i .u'e mintu .i simsa loi
    manti li'u</p>

    <p>.i xi ty. lu zo'o prane guntrusi'o sei la tasos. cusku .i le
    prane be leka guntrusi'o jecta .i ro lo'i se gugde cu simxu lonu
    basti li'u</p>

    <p>.i la klaus. fengu cmoni .i xi ky. lu .i'enai ta banzu .i
    ke'unai ma fasnu li'u</p>

    <p>.i la xendriks. xanka cadzu ve'i le cmalu kumfa .i le vacri cu
    culno lei panci be lo cidja .e lo xasne .i le drata cu catlu ko'a .i
    bazabo la tasos. catke pagre le murta le drata kumfa .i xi ty. lu mi
    ze'a sipna li'u .i le murta cu ganlo ti'a la tasos. .i la rudis. e
    la klaus. zutse re'o le jubme gi'e ca'o catlu la xendriks.</p>

    <p>i lu .a'ucu'i ko cuxna sei la klaus. goi ko'i cusku .i mi'a
    na'e djuno fi le tcini be do'o li'u</p>

    <p>.i la xendriks. stedu muvgau</p>

    <p>.i ti nabmi sei la rudis. goi ko'o cusku .i ko'o pinxe le ckafi
    ba lenu gau culno fa le kabri fi'o sorcu le kijyselxai patxu .i
    lu mi'o ze'a snura ve'i ti .iku'i na cumki fa le ze'e za'i mi'o
    stali ti .i leni cidja ja se sabji cu na banzu li'u</p>

    <p>.i xi xy. lu ku'i va'o lenu mi'o klama le bartu sei se dicra
    li'u</p>

    <p>.i xi ry. lu .i go mi'o klama le bartu gi jy. co'e mi'o .isa'e
    la'a jy. co'e mi'o .i mi'o na'e nu'o klama lo darno .ipau ti bi'i
    le badydi'u pe do cu ki'otre ma doi cibmoij. li'u</p>

    <p>.i lu lo ki'otre be li mu bi'o xa li'u</p>

    <p>.i xi ry. lu cumki fa lenu mi'o snada .i lu'o vo mi'o .i le
    go'i cu kakne lenu catlu ro le farna .ija'ebo jy. na kakne lenu
    ti'a klama gi'e co'a jersi mi'o .i mi'a ponse ci lo cecla no'u lo
    spoja cecla .i .ai la tasos.  te dunda le mi cmacelxa'i li'u .i
    la rudis. degji darxi le befsri .i lu mi'a pe le softo jenmi cu
    di'inai claxu le cutci gi'eku'i ponse le cecla .i va'o leza'i ro
    mi'o te xarci kei cumki fa lenu piso'u mi'o snada cei broda tu'a
    le minde badydi'u .i .a'o do broda doi cibmoij. li'u</p>

    <p>.i ma jalge leda'i za'i jy. ba zvati sei la klaus. cusku</p>

    <p>.i la rudis. jangalgau .i xi ry. lu .ija'ebo mi'o xrukla
    ti li'u</p>

    <p>.i la xendriks. sisti lezu'o cadzu .i xi xy. lu pau leni lakne
    fa leza'i jy.  ca bancu le merko korbi cu du ma li'u</p>

    <p>.i xi ry. lu fu'inai .i ta lakne .i lu'o jy. se ganzu gi'e
    satci djuno fi le se zukte be jy. i ba lonu tu'a jy. cfari kei
    lu'o ri simsa lo gunma be lo pipyjalra .i jy. nitcu leza'i ru'i
    muvdu .iji'a sutra .i jy. lacri leka mipri .e leka sutra .i ka
    spaji .i jy. ta'e nerkla pu lonu da sanji li'u</p>

    <p>.i xi xy. lu je'e li'u se ke smaji cusku</p>

    <p>ni'o ne'i le drata kumfa la tasos. goi ko'u muvdu .i xi ty. lu
    doi cibmoij. li'u</p>

    <p>.i la xendriks. mo'iti'a catke le murta .i xi xy. lu re'i
    li'u</p>

    <p>.i la tasos. lazni catlu ko'a vi le ckana .i lu .e'o xu do
    ralte su'o lo merko sigja li'u</p>

    <p>.i la xendriks. klama le kumfa gi'e ragve befi ko'u zutse le
    mudri stizu .i ko'a sisku fi le'i te daski .i xi xy. lu na go'i
    .i ro zo'e se xaksu li'u</p>

    <p>.i xi ty. lu .uu li'u</p>

    <p>.i xi xy. lu ma natmi do li'u bazi se reisku la xendriks.</p>

    <p>.i xi ty. lu rusko li'u</p>

    <p>.i xi xy. lu ta'i ma do klama ti li'u</p>

    <p>.i xi ty. lu ti ki'a li'u</p>

    <p>.i xi xy. lu ti puzu fraso gugde .i ti pu pagbu la normandis. i
    xu do kankla le softo jenmi li'u</p>

    <p>.i xi ty. lu mu'i ma li'u</p>

    <p>.i xi xy. lu mi kucli li'u .i ko'a tadni ko'u .i ko'u pu
    vimcu le kosta gi'e renro ri le korbi be le ckana .i ko'u citno
    .i nanca be li ji'i reno .i cinla .i lei clani kerfa cu preja le
    kicne .i ko'u ca'o catlu ko'a sekai leka smaji .i lei kanla cu
    manku gi'e barda</p>

    <p>.i do pensi ma sei la tasos. cusku</p>

    <p>.i xi xy. lu noda .i do jbena pu lo nanca be ma li'u</p>

    <p>.i xi ty. lu li pabi li'u .i ko'u ca'o catlu ko'a gi'e na'e
    kalgaisligau .i le birka cu trixe le stedu .i ko'u dasni le palku
    .e le creka vu'o pe le rusko jenmi .i grusi crino .i dasni le
    rotsu ke skapi befsri poi te lasna le kancu ku joi lei danti ku
    joi le ve mikce tutci bakfu</p>

    <p>.i xi xy. lu xu do cmima le softo jenmi li'u</p>

    <p>.i xi ty. lu na go'i li'u</p>

    <p>.i xi xy. lu do cpacu le vi manfyta'u ma li'u</p>

    <p>.i ko'u jangalgau .i xi ty. lu ti pu se dunda mi li'u</p>

    <p>.i xi xy. lu do .y. tu'a do nanca ma ca lenu do klama ti li'u</p>

    <p>.i xi ty. lu li paxa li'u</p>

    <p>.i xi xy. lu je'upei citno li'u to xy. toi</p>

    <p>.i le ko'a kanla co'a jarki .i lu mi na jimpe li'u</p>

    <p>i la xendriks. satre le xedja .ida'i lu lei se lifri be do cu
    frica va'o na'ebo lenu jamna .i .u'e li paxa .i do klama ti ca
    leza'i do jai nanca li paxa .ida'i .uusai lifri lu'o ti li'u</p>

    <p>.i xi ty. lu .u'ucu'i mi nitcu fi leza'i renvi li'u</p>

    <p>.i xi xy. lu mi na ctuca li'u</p>

    <p>.i da'i lei se lifri be do cu frica ji'a sei la tasos. smaji
    cusku .i ko'u mo'ini'a tengau gi'e to'e lasna pa le cutci .i ko'u
    renro le cutci le loldi .i lu doi cibmoij. do'u .e'o xu do djica
    lenu klama le drata kumfa .i mi tatpi li'u</p>

    <p>.i xi xy. lu .ika'u ti ba nabmi .i leza'i vo mi'o zvati ti
    .i lezu'o xabju le vi zdani cu nandu .i xu re po'o le kumfa cu
    co'e li'u</p>

    <p>.i xi ty. lu go'i li'u</p>

    <p>.i xi xy. lu ma ni canlu be le pu lolnitku'a .i xu ri pu zmadu
    ti .i xu lo da'i drata kumfa noi culno lo festi cu pagbu .ila'aru'e
    mi'o nu'o kargau pa le go'i li'u</p>

    <p>.i xi ty. lu la'aru'e .i mi ju'o na'e djuno li'u .i gau la
    tasos. kluza fa le befsri .i ko'u gau zenba leka kufra kei gi'e
    to'e lacri le creka .i lu .o'u do birti ledu'u do .uu ba'o xaksu
    ro le sigja li'u</p>

    <p>.i xi xy. lu mi pu ponse le pa po'o bakfu li'u</p>

    <p>.i xi ty. lu .uu la'a va'oda'i lenu mi'o snada le do badydi'u
    kei mi'o facki fi so'o zo'e li'u .i le drata cutci cu farlu .i la
    tasos. jgari le gustci skori .i lu co'o li'u</p>

    <p>.i xi xy. lu xu do co'a sipna li'u</p>

    <p>.i xi ty. lu go'i li'u</p>

    <p>ni'o le kumfa cu manku .i la xendriks. sanli gi'e pagre le murta
    le jupku'a .ije ko'a tinsa sisti .i la rudis. goi ko'o sanli re'o
    le bitmu gi'e se flira le blaci je cilmo .i le moklu cu kalri ce'o
    ganlo gi'eku'i na'e se sance .i la klaus.  crane ry .i le jipno be
    le cmacelxa'i cu tunta le betfu be ry. i pino le remei cu muvdu
    .i la klaus. noi jgari le cecla le xance cu junri flira .i la
    rudis. blaci je smaji .i le xadni pe ko'o cu tcena re'o le bitmu</p>

    <p>.i ma sei la xendriks. cusku .iku'i tu'a la klaus. goi ko'i
    dicra</p>

    <p>.i xi ky. lu ko smaji doi cibmoij. i ko klama ti .i le cecla
    .i ko lebna le do cecla li'u</p>

    <p>.i la xendriks. lacpu le cmacelxa'i .i xi xy. lu ti mo li'u</p>

    <p>.i xi ky. lu ko bandu li'u .i la klaus. xance minde ko'a lenu
    klama le crane .i lu ko lamji mi .o'onai li'u</p>

    <p>.i la rudis. dzimuvgau le birka .i ko'o carna la xendriks. gi'e
    pencu le ctebi le tance .i le blaci senta befi le kanla cu minra
    sekai leka fenki .i le xasne cu se krasi le mebri gi'e preja le
    flira .i ko'o catlu la xendriks. i xi ry. lu doi cibmoij. ky. fenki
    .i ko jai fanta li'u .i le voksa be la rudis. cu smaji gi'e rufsu
    .i nandu fa lenu se tirna le go'i</p>

    <p>.i xi xy. lu ma fasnu li'u se reisku la xendriks.</p>

    <p>.i ca leza'i na'e dzimuvgau le cecla kei la klaus. spuda .i lu
    doi cibmoij. do'u xu do morji le casnu fi le ci klesi .i mi'a djuno
    fi la pav. e la cib. iku'i mi'a na'e djuno fi la rel. ido'anai
    mi'a pu na'e djuno li'u .i lei degji cu zenba leka tagji le cecla
    zargu .i lu .i mi'a na'e djuno pu'o zo'e .iku'i .ua mi'o co'i
    djuno li'u</p>

    <p>.i ky. sazri le batke .i le spoja be le blaci glare cu gunro
    se krasi le cecla gi'e sruri la rudis.</p>

    <p>.i xi ky. lu doi cibmoij. ti cmima la remoi klesi li'u</p>

    <p>.i la tasos. catke le murta .i lu doi klaus. uecai do gasnu
    ma li'u</p>

    <p>.i la klaus. carna fi to'ebo le jelca tabno xadni noi masno
    farlu le loldi mo'ire'o le bitmu .i xi ky. lu la remoi klesi doi
    tasos. i mi'o co'i djuno .i mi'o facki fi ro le ci klesi .i leka
    ckape cu se jdika .i mi sei se dicra li'u</p>

    <p>.i la tasos. catlu zo'a ko'i le xadni be la rudis. be'o no'u
    lei xekri je se danmo se porpi joi spisa be lo bukpu .i xi ty. lu
    .ue do catra ry. li'u</p>

    <p>.i xi ky. lu ry. ki'a .i za'apei la'e ry. cu minji .i mi pu
    ca'o catlu .i mi co'a jijnu gi'u na'e birti .ido'anai mi pu na'e
    birti .iku'i ze'a le zi vanci mi birti li'u .i la klaus. xanka
    satre le zargu be le cmacelxa'i .i lu mi'o se xaurfu'a .i xu do
    jimpe .i ba lo cacra cu cumki sei se dicra li'u</p>

    <p>.i xi ty. lu do pu'o ba'e birti li'u .i la tasos. klama mo'izo'a
    ko'i gi'e korcu vi lei se danmo spisa ne le loldi .i le ko'u flira
    cu jarco leka junri .i lu doi cibmoij. ko viska .i bongu .i rectu
    li'u .i la xendriks. korcu vi ko'u .i lei spisa cu remna spisa
    .i jelca rectu .i jelca tabno spisa lo bongu .i pagbu lo sedbo'u
    .i sluji joi canti joi ciblu .i lei ciblu cu co'a lalxu re'o le
    bitmu .i no lo xislu sei la tasos. to'e xanka cusku .i ko'u sirji
    .i lu no lo xislu .e no lo minji spisa .e no lo clupa .i na'e me
    la jgalu .i na'e me la remoi klesi li'u .i le'i birka cu simxu
    kruca .i lu do bilga lenu ciksi tu'a ti li'u</p>

    <p>.i la klaus. zutse re'o le jubme .i suksa fa lenu le flira cu
    jdika leka skari kei li ro .i ko'i punji le stedu le xance gi'e
    slilu fi le crane ce trixe</p>

    <p>.i xi ty. lu ju'i do'u ko sisti li'u .i lei degji befi la tasos.
    tagji le janco be ko'i .i lu .ai ma mukti ti do .i ki'u ma do
    catra ry. li'u</p>

    <p>.i lu ky. terpa sei la xendriks. cusku .i ro ti .i leka ckape
    cu se zenba ru'u mi'o li'u</p>

    <p>.i xi ty. lu la'aru'e li'u</p>

    <p>.i xi xy. lu .ienaipei .e'o ky. mo .i ma se jinvi do li'u</p>

    <p>.i xi ty. lu mi jinvi ledu'u da krinu lenu ky. catra la rudis. i
    le vajni krinu li'u</p>

    <p>.i xi xy. lu ma krinu li'u</p>

    <p>.i xi ty. lu la'a la rudis. cilre da li'u</p>

    <p>.i la xendriks. catlu le badri flira be ko'u .i ry. cilre fi
    ma sei ko'a reisku</p>

    <p>.i xi ty. lu cilre fi ky. i la klaus. li'u</p>

    <p>.i la klaus. sutra jundi .i xi ky. lu do ka'e jimpe tu'a le
    smuni pe ty.  .i ty. jinvi ledu'u mi me la remoi klesi .i xu do
    na'e jimpe doi cibmoij. i ty. djica leza'i do jinvi ledu'u mi
    tezu'e catra ry. .i go'i ledu'u mi co'e sei se dicra li'u</p>

    <p>.i xi ty lu ma krinu lenu do catra ry. li'u</p>

    <p>.i xi ky. lu mi ba'o ciksi fi do li'u .i la klaus. desygau le
    stedu sekai leka tatpi .i lu mi pu jinvi ledu'u ry. me la jgalu
    .i mi pu jinvi ledu'u mi djuno li'u</p>

    <p>.i xi ty. lu ma krinu li'u</p>

    <p>.i xi ky. lu mi pu ca'o catlu ry. i mi fuzyji'i li'u</p>

    <p>.i xi ty. lu ma ve jinvi li'u</p>

    <p>.i xi ky. lu mi pu krici ledu'u mi viska da kei gi'a tirna da
    .i mi jinvi li'u .i ky. sisti</p>

    <p>.i xi ty. lu ko ve denpa li'u</p>

    <p>.i xi ky. lu mi'a puki zutse re'o le jubme gi'e kelci lei karda
    .i do'o zvati le drata kumfa .i smaji .i mi jinvi ledu'u mi tirna
    lenu ry. y.  se sance lo'u .ur le'u li'u .i smaji</p>

    <p>.i lu xu do tugni fi ta li'u se cusku la tasos. la xendriks.</p>

    <p>.i xi xy. lu go'i .i mi tugni fi la'e da poi ky. cusku li'u</p>

    <p>.i xi ty. lu mi na go'i .i mi jinvi ledu'u ky. catra la
    rudis. ki'u lo vajni li'u .i la tasos. pencu le cecla poi zvati
    le kojna be le kumfa .i lu doi cibmoij. li'u</p>

    <p>.i xi xy. lu .i'enai li'u .i la xendriks. desygau le stedu .i
    lu .ai ko sisti caku .i pa zo'e banzu .i mi'o terpa pa'a leza'i
    ky. pu no'a .i go mi'o catra ky. gi mi'o gasnu le mintu be lenu
    ky. co'e la rudis. li'u</p>

    <p>.i la klaus. catlu ko'a sekai leka ckire .i xi ky. lu ki'e .i
    .oiro'i mi terpa .i do jimpe .iepei .i caku ty. terpa pa'a leza'i
    mi pu no'a .i ty. djica lonu catra mi li'u</p>

    <p>.i xi xy. lu noda ca'o catra li'u .i la xendriks. klama le
    jipno be le rajyserti .i lu .ai mi klama le gapru gi'e za'uroi
    troci tu'a le benji .i go mi fliba gi mi'o klama le mi'a korbi ca
    le bavlamcerni li'u</p>

    <p>.i la klaus. sutra sanli .i lu .ai mi kankla do gi'e sidju
    li'u</p>

    <p>ni'o ni'o le nicte vacri cu lenku .i le terdi cu jdika leka
    glare .i gau la klaus. goi ko'i culno fa le fepri .i ko'i e la
    xendriks. goi ko'a stapa le loldi ze'o le nitytu'u .i lei jamfu pe
    la klaus. cu sepli .i le cecla cu galtu .i ko'i zgana gi'e tinju'i
    .i la xendriks. demtse vi le vorme be le nitytu'u gi'e cargau le
    cmalu cradi</p>

    <p>.i xu do snada sei la klaus. za reisku</p>

    <p>.i xi xy. lu na ca go'i li'u</p>

    <p>.i xi ky. lu ko ca'o troci .i ko skicu le fasnu tu li'u</p>

    <p>.i la xendriks. ca'o troci secau lonu snada .ibazabo ko'a
    dzimuvgau le bonmaksi .i xi xy. lu noda prali fi ti .i tu na'e
    kakne lonu tirna .ija tu tirna tu'a mi gi'e cuxna na'ebo lenu
    spuda .i zu'unai sei se dicra li'u</p>

    <p>.i xi ky. lu zu'unai la'a tu na zasti li'u</p>

    <p>.i xi xy. lu .a'oru'e mi troci fi lepo'o za'umoi li'u .i la
    xendriks. lafmuvgau le bonmaksi .i xi xy. lu doi skat. i xu do
    tirna tu'a mi .i re'i li'u .i ko'a tinju'i .ipo'o savru .ibazibo
    di'e mutce be leka kandi</p>

    <p>.i lu mi'e la skat. li'u</p>

    <p>.i lei degji befi ko'a cu zenba leka tagji .i xi xy. lu doi
    skat. i xu ti se benji do li'u</p>

    <p>.i xi sy. lu mi'e la skat. li'u</p>

    <p>.i la klaus. demtse .i xi ky. lu .a'u xu ti co'e le do minde
    li'u</p>

    <p>.i xi xy. lu doi skat. ko tinju'i .i xu do jimpe .i go'i fi
    jy. po'u lai jgalu .i xu do cpacu le notci befi mi .i xu do pu te
    benji mi li'u</p>

    <p>.i xi sy. lu go'i li'u .i kandi .i milxe leka se tirna .i ko'a
    ka'eru'e tirna tu'a le valsi</p>

    <p>.i xi xy. lu .iepei do pu cpacu le notci .i xu le badydi'u cu
    snura .i xu no jy. snada lenu nerkla li'u</p>

    <p>.i xi sy. lu roda xamgu li'u</p>

    <p>.i xi xy. lu xu jy. pu troci lonu nerkla li'u</p>

    <p>.i le voksa cu jdika leka cladu .i xi sy. lu na go'i li'u</p>

    <p>.i la xendriks. carna fi la klaus. i xi xy. lu tu snura li'u</p>

    <p>.i xi ky. lu xu tu pu se gunta li'u</p>

    <p>.i xi xy. lu na go'i li'u .i la xendriks. catke le selsnapra
    re'o le kerlo .i lu doi skat. mi se nandu lenu tirna tu'a do .i
    xu do te notci fo la lunra jemyzda .i xu ri djuno .i xu ri sanji
    li'u .i noda te spuda .i lu doi skat. do'u xu do tirna li'u .i
    smaji .i la xendriks. kluza .i lu canci .ipe'i se rinka tu'a lo
    dirce lalxu li'u</p>

    <p>.i la xendriks. ce la klaus. simxu lenu catlu .i no zo'e cusku
    .ibazabo la klaus. cusku lu .a'u xu ta sance pa ledo prenu .i xu
    do kakne lenu te cmene le se voksa li'u</p>

    <p>.i xi xy. lu ta dukse leka kandi li'u</p>

    <p>.i xi ky. lu xu do na'e birti li'u</p>

    <p>.i xi xy. lu go'i li'u</p>

    <p>.i xi ky. lu cumki fa lenu ta co'e sei se dicra li'u</p>

    <p>.i xi xy. lu .uanai caku mi na'e birti .i .e'u mi'o klama le
    cnita gi'e ga'orgau le gacri li'u</p>

    <p>ni'o ko'a .e ko'i masno cpare le rajyserti le glare lolnitku'a
    .i la klaus. telgau le gacri .i la tasos. denpa ko'a .e ko'i .i
    le flira cu jarco no lo se cinmo</p>

    <p>.i xu do snada sei ko'u reisku</p>

    <p>.i noda spuda .i la klaus. za cusku lu do jinvi ma doi
    cibmoij. i xu ta pu sance lo sonralju pe do ku .a lo cmima .ii
    lu'i jy. li'u</p>

    <p>.i xi xy. lu mi na'e jdice li'u</p>

    <p>.i xi ky. lu .uanai ja'o mi'o se xruti fi le mintu be le purci
    li'u</p>

    <p>.i la xendriks. catlu le loldi .i le xedja cu tagji .i xi xy. lu
    lenu mi'o cliva cu sarcu .ai ju'o li'u</p>

    <p>.i xi ky. lu mi'o te sabji lo cidja ze'a po'o lo jeftu be li
    so'u .i ba ra lenu cliva fi le gapru cu se bapli li'u</p>

    <p>.i xi xy. lu pe'iru'e go'i li'u</p>

    <p>.i lu ma nabmi sei la tasos. reisku .i xu do snada lenu benji
    fi le do badydi'u li'u</p>

    <p>.i lu la'aru'e ta cmima le'i mi sonci sei la xendriks. masno
    cusku .ija la'aru'e ta cmima lu'i jy. iku'i mi'o na'e djuno ca
    leza'i vive'i sanli li'u .i ko'a catlu le junla .i lu .e'u mi'o
    vreta gi'e sipna .i .e'e mi'o djica lenu cikna zi le clira li'u</p>

    <p>.i xi ty. lu clira ki'a li'u</p>

    <p>.i le clira pe le cerni cu xamgu fi lonu rivbi lai jgalu sei
    la xendriks. cusku</p>

    <p>ni'o ni'o sudga je na'e te dilnu ze'a le cerni .i
    la cibmoij.xendriks.  goi ko'a catlu le tumla sepi'o le
    reldarvistci</p>

    <p>.i xu do viska da sei la klaus. goi ko'i cusku</p>

    <p>.i xi xy. lu na go'i li'u</p>

    <p>.i xi ky. lu xu do viska lei badydi'u pe mi'a li'u</p>

    <p>.i xi xy. lu ma farna li'u</p>

    <p>.i xi ky. lu .e'u li'u .i la klaus. lebna le reldarvistci gi'e
    jaigau stika ri .i lu mi djuno fi le stuzi li'u .i ky. ze'u catlu
    sekai leka smaji</p>

    <p>.i la tasos. klama le vorme be le nitytu'u gi'e mo'iga'u stapa
    le loldi .i xi ty. lu xu do viska da li'u</p>

    <p>.i xi ky. lu na go'i li'u .i la klaus. dunda le reldarvistci
    la xendriks. i lu .i jy. na'e se viska .i ko kankla .i .e'u mi'o
    na'e vi stali li'u</p>

    <p>ni'o le cimei goi fo'a cu klama le cnita fo le mlana be le
    tolku'o gi'e sakli le ranti fagyfesti .i le respa cu cpare litru
    le pinta rokci .i fo'a suksa sisti gi'e trati</p>

    <p>.i ma muvdu sei la klaus. smaji cusku</p>

    <p>.i xi xy. lu lo respa li'u .i le respa ca'o bajra gi'e sutra
    litru le fagyfesti .i le go'i cu simsa le fagyfesti leka skari</p>

    <p>.i lu prane leka mapti cenba sei la klaus cusku .i krinu tu'a
    lei sidbo pe mi'a .i sa'e ra pe la lisenkos. li'u .i fo'a snada
    le dizlo befi le tolku'o gi'e sisti .i fo'a denmi sanli ca lenu
    ru'u catlu</p>

    <p>.i xi xy. lu .e'e ko klama sei la xendriks. co'a cliva .i ti
    clani nu klama xeka'a lezu'o cadzu li'u</p>

    <p>.i la klaus. cadzu vi ko'a .i la tasos. ti'a cadzu gi'e jgari le
    cmacelxa'i sekai leka jundi .i lu doi cibmoij. mi ze'a djica lonu
    te preti fo do sei la klaus. cusku .i do pu penmi la davyd. ta'i
    ma .i sa'e dy. poi jersi do li'u</p>

    <p>.i xi xy. lu mi penmi dy. vi le pluta .i nenri loi dinju festi
    li'u</p>

    <p>.i xi ky. lu ma se cusku dy. li'u</p>

    <p>.i xi xy. lu so'uda .i dy. xusra ledu'u zilpavykansa li'u</p>

    <p>.i xi ky. lu xu do na'e kakne lenu ganse leka minji .i xu
    dy. cusku pa'a tu'a lo jmive prenu .i .uesai xu do na'e fuzyji'i
    li'u</p>

    <p>.i xi xy. lu leni se cusku dy. cu cmalu .i mi ganse noda poi
    to'e fadni li'u</p>

    <p>.i xi ky. lu cizra .i lonu lo minji cu mutce simsa lo remna
    cu tcica da .i jibni fi leka jmive .i .u'e mi pensi ledu'u makau
    fanmo ti li'u</p>

    <p>.i lu jy. ca'o gunka da poi lai merk. finti fi ke'a sei la tasos.
    cusku .i do'o finti fi lepu'u jy. kalte ce'o daspo lo jmive .i
    remna jmive vi roda poi jy. facki li'u</p>

    <p>.i la xendriks. jundi la klaus. i xi xy. lu mu'i ma do reisku
    .i .a'u ma pensi do li'u</p>

    <p>.i noda sei la klaus. spusku</p>

    <p>.i lu la klaus. jinvi ledu'u do co'e la remoi klesi sei la
    tasos. ti'a to'e xanka cusku .i caku ky. jundi do li'u</p>

    <p>.i le flira be la klaus. binxo leka xunre .i xi ky. lu .ienaipei
    mi'o pu benji le bajra le merko korbi .ibabo xy. xrukla .ila'aru'e
    xy.  jinvi ledu'u xy. facki fi le xamgu se kalte ve'a ti li'u</p>

    <p>.i la xendriks. rufsu cmila .i xi xy. lu mi pu klama fi le
    badydi'u pe la ubus.nys. i le remna cu sruri mi li'u</p>

    <p>.i xi ky. lu la'a do facki fi lo tadji be lenu pagre le softo
    korbi .ila'a do facki fi le gaurtcini .ila'a do sei se dicra
    li'u</p>

    <p>.i xi xy. lu le softo korbi pu ba'o se pagre .i le korbi pe
    do cu se gunta pu lenu mi cliva le badydi'u pe mi .i ko morji
    la'edi'u li'u</p>

    <p>.i la tasos. klama lo lamji be ko'a .i xi ty. lu la'edi'u krinu
    noda sa'e doi cibmoij. li'u</p>

    <p>.i xi xy. lu ki'u ma li'u</p>

    <p>.i xi ty. lu .iza'a leni lei klesi cu casnu cu cmalu .i ro le
    klesi cu se fanri le drata .i pe'i le go'i na'e se gunma gunka .i
    cumki fa lenu do pu co'a klama le softo korbi va'o leza'i djuno
    noda fi le se gunka be le drata klesi gi'ado'anai ri mo li'u</p>

    <p>.i xi xy. lu .u'e ta'i ma do djuno so'i da la jgalu li'u</p>

    <p>.i xi ty. lu mi di'i viska jy. i mi di'i zgana jy. i mi zgana
    lenu jy.  gunta le softo badydi'u li'u</p>

    <p>.i lu do djuno lo so'imei sei la klaus. cusku .i .ia da'inai
    do pu viska lo so'umei .i cizra fa ledu'u do pu'i certu lezu'o
    zgana li'u</p>

    <p>.i la tasos. cmila .i xi ty. lu xu do fuzyji'i mi caku li'u</p>

    <p>.i ko to'e morji sei la xendriks. cusku .i fo'a ca'o cadzu va'o
    leza'i smaji</p>

    <p>ni'o xu mi'o cadzu ve'a piro le ve klama sei la tasos. baza
    cusku .i lu .a'i mi na'e se tcaci lezu'o cadzu li'u .i ko'u ru'u
    catlu le foldi be le fagyfesti vu'o noi ru'u preja le jimte be
    leka fo'a viska .i lu .uinai se badri li'u</p>

    <p>.i piro le ve klama cu simsa ti sei la klaus. cusku</p>

    <p>.i xi ty. lu .auru'e mi djica lenu do pu nenri le badydi'u ze'a
    lenu gunta li'u</p>

    <p>.i lo drata pu kansa do va'o na'ebo lenu mi no'a sei la
    klaus. cusku</p>

    <p>.i la tasos. cmila ca lenu setca le xance le dakli .i xi ty. lu
    pe'i .ie li'u</p>

    <p>.i fo'a ca'o cadzu klama gi'e ru'i catlu le ganra foldi be le
    smaji fagyfesti noi sruri fo'a</p>

    <p>ni'o ni'o le solri co'a canci .i la xendriks. goi ko'a masno
    klama le crane gi'e xance minde la tasos. joi la klaus. lenu stali
    .i la klaus. goi ko'i demtse gi'e punji le cecla zargu le loldi
    .i la tasos. goi ko'u cuxna le bliku be lo xumrkonkreto gi'e zutse
    ca lenu vasxu cmoni .i xi ty. lu .o'u xamgu fa lenu surla li'u</p>

    <p>.i ko smaji sei la klaus. jursa cusku .i la xendriks. klama le
    galtu pe le cmana poi crane fo'a .i ri mintu le cmana poi le rusko
    bajra cu klama fo ke'a ze'a le zi cerni .i la xendriks. cpare
    sekai leka tcena kei gi'e pilno le reldarvistci lenu viska lei
    bancu .i po'o le fagyfesti .e so'u le tricu cu se viska .iku'i
    ca'u lo mitre be li su'e vomu ku se stuzi le vorme befo le crane
    ke minde badydi'u .i le badydi'u poi ko'a pu klama fi ke'a .i la
    xendriks. catlu sekai leka smaji .i noda muvdu .i noda sinxa leka
    jmive .i la klaus. mo'iga'u cpare lo lamji be ko'a .i xi ky. lu
    ma stuzi li'u</p>

    <p>.i xi xy. lu ca'uni'aku li'u .i la xendriks. dunda le
    reldarvistci ky. i gunro dilnu lo fagyfesti le vanci tsani .i le
    terdi ca'o zenba leka manku .i leza'i se gusni cu cacra be li su'e
    so'u .ila'a mleca</p>

    <p>.i mi na'e viska sei la klaus. cusku</p>

    <p>.i xi xy. lu ta poi tricu .i le ricyzbe .i lamji le derxi be
    le takybli .i le vorme cu pritu lei takybli li'u</p>

    <p>.i xi ky. lu .uanai mi bai lacri do li'u</p>

    <p>.i xi xy. lu ko .e la tasos. jaigau bandu mi vi ti .i do'o
    kakne lenu viska ve'a ti bi'o le vorme li'u</p>

    <p>.i xi ky. lu xu do zilpavykansa klama le cnita li'u</p>

    <p>.i xi xy. lu va'o tu'a le mi ckiku mi ba snura .i le tumla poi
    sruri le badydi'u cu jmive foldi lai jgalu .i ri ni'ane'i jmaji
    lo fagyfesti .i simsa lo xasyjukni .i secau le ckiku do'o to'e
    kakne li'u</p>

    <p>.i xi ky. lu la'a drani li'u</p>

    <p>.i xi xy. lu mi ba ve'u masno cadzu .i co'i lenu mi birti sei
    se dicra li'u</p>

    <p>.i xi ky. lu va'o leza'i jy. ni'a nenri le badydi'u kei do na'e
    kakne lenu xrukla ti .i jy. sutra .i do na djuno li'u</p>

    <p>.i xi xy. lu do stidi ma li'u</p>

    <p>.i la klaus. pensi .i xi ky. lu ju'onai ko gasnu lenu le sonci
    cu klama le sefta .ija'ebo do ca'a viska li'u</p>

    <p>.i la xendriks. to'e setca le cradi le befsri gi'e lafmuvgau
    le bonmaksi .i xi xy. lu .e'u mi'o cfagau li'u</p>

    <p>.i gau la klaus. sinxa fi la tasos. i ko'u certu cpare le
    mlana be le cmana le gapru seka'a le se diklo be ko'i .e ko'a .i
    lu xy. ba zilpavykansa klama lo cnita sei la klaus. cusku .i mi'o
    jaigau bandu xy. vi ti .i ko cecla fa'a le bancu zi lenu do viska
    lenu xy. co'a xrukla .i jy. pu'i sutra klama li'u</p>

    <p>.i za'a do na'e pacna sei la tasos. cusku</p>

    <p>.i xi ky. lu .e'i go'i li'u</p>

    <p>.i la xendriks. ga'orgau le midju be le cecla gi'e lanli ra .i
    xi xy.  lu la'aru'e su'oda xamgu li'u</p>

    <p>.i xi ky. lu do na zgana lenu jy. pu co'e i so'onono jy. i roda
    mintu .i preja pa'a tu'a loi manti li'u</p>

    <p>.i xi xy. lu .e'e la'a mi kakne lenu facki kei secau lenu mo'u
    klama .i la xendriks. telgau le cecla gi'e jgari ri fa'u le cradi
    pa le xance ku fa'u le drata .i lu co'o do'u ko pacna lenu mi
    snada li'u</p>

    <p>.i la klaus. punji le xance .i xi ky. lu ko na'e klama le cnita
    pu lenu do birti .i ko benji tu fo ti .i ko jaigau bapli lonu tu
    jarco tu'a vo'a li'u</p>

    <p>.i la xendriks. sanli .i ko'a mo'iga'u klama fo le cmana</p>

    <p>ni'o ko'a masno cadzu mo'ifa'a le derxi be le takybli ku joi le
    festi be'o poi lamji le morsi ricyzbe .i mo'ifa'a le vorme be le
    crane ke minde badydi'u .i noda muvdu .i ko'a lafmuvgau le cradi
    gi'e sazri ri .i xi xy.  lu doi skat. do'u xu do tirna mi li'u
    .i smaji .i lu ju'i skat. mi'e la xendriks. ike'u xu do tirna
    mi .i mi bartu le badydi'u .ila'a do kakne lenu viska mi sepi'o
    le viska tutci li'u .i ko'a tinju'i gi'e tagji jgari le cradi .i
    noda te benji .ipo'o savru .i ko'a mo'ica'u cadzu .i la jgalu cu
    kakpa klama fi le fagyfesti fe ko'a .i jy. jundi tadni ko'a .ibabo
    jy. se lidne ko'a tai lezu'o sinma ke gerku jersi va lo mitre be
    li so'u .ibazibo le remoi je barda me la jgalu cu co'a kansa .i
    sekai leka smaji kei lai jgalu cu se lidne ko'a ca leza'i ko'a
    masno klama le badydi'u</p>

    <p>ni'o la xendriks. sisti .iti'abo lai jgalu cu go'i .i ko'a ca
    jibni .i pu'o snada le badydi'u serti .i xi xy. lu doi skat. do'u
    xu do tirna .i mi sanli lo gapru be do .i bartu .i ve'a le sefta
    .i xu do te benji li'u .i ko'a denpa fi leza'i jgari le cecla re'o
    le mlana gi'e go'i le cradi re'o le kerlo .i lo temci cu xaksu .i
    ko'a carmi troci lenu tirna .iku'i po'o smaji ja savru .ibabo di'e
    voi darno je jinme cu co'e</p>

    <p>.i xi xo lu mi'e la skat. li'u</p>

    <p>.i le voksa cu nutli .i to'e cinmo .i ko'a na'e kakne lenu te
    cmene le se voksa .iri'abo da'i le sance cabra cu mutce be leka
    cmalu .i xi xy. lu ju'i doi skat. mi sanli lo gapru be do .i mi
    zvati le sefta gi'e catlu le vorme pe le badydi'u li'u</p>

    <p>.i xi xo lu je'e li'u</p>

    <p>.i xi xy. lu xu do viska mi li'u</p>

    <p>.i xi xo lu je'e li'u</p>

    <p>.i xi xy. lu xu go'e sepi'o le viska tutci .i xu do fargau mi
    ra li'u</p>

    <p>.i xi xo lu je'e li'u</p>

    <p>.i la xendriks. pensi .i le djine be lai jgalu cu ru'u smaji
    denpa .i xi xy. lu xu roda xamgu ne'i le badydi'u .i xu no le to'e
    fadni cu fasnu li'u</p>

    <p>.i xi xo lu roda xamgu li'u</p>

    <p>.i xi xy. lu .e'o do klama le sefta .i mi djica lenu ze'i viska
    do li'u .i la xendriks. barda vasxu .i lu ko penmi mi ti .i mi
    djica lenu tavla do li'u</p>

    <p>.i xi xo lu ko klama le cnita li'u</p>

    <p>.i xi xy. lu mi minde do li'u .i smaji .i lu xu do co'a klama
    li'u .i la xendriks. tinju'i .i noda spuda .i lu ga'i mi minde do
    lenu klama le sefta li'u</p>

    <p>.i xi xo lu ko klama le cnita li'u</p>

    <p>.i gau la xendriks. tagji fa le xedja .i xi xy. lu ko gasnu
    lenu mi tavla la leones. li'u .i clani nu denpa .i ko'a tinju'i
    le savru .ibabo le voksa voi jdari je cinla je jinme cu te benji
    .i mintu le drata</p>

    <p>.i xi xo lu mi'e la leones.  li'u</p>

    <p>.i xi xy. lu mi'e la xendriks. i mi zvati le sefta vi le vorme
    pe le badydi'u .i mi djica lenu pa do'o klama ti li'u</p>

    <p>.i xi xo lu ko klama le cnita li'u</p>

    <p>.i xi xy. lu le cnita ki'a .i .o'onai ga'i mi minde do li'u</p>

    <p>.i smaji .i la xendriks. dzimuvgau le cradi .i ko'a jundi
    catlu lei sruri .i le vorme cu vi crane .iba'u lamji le jamfu .i
    ko'a dzimuvgau le bonmaksi gi'e lasna le cradi le befsri .i sekai
    leka jundi kei ko'a jgari le cecla lei re xance .i ko'a mo'ica'u
    klama tai lezu'o stapa ce'o stapa .i go jy. kakne lenu viska ko'a
    gi jy. djuno ledu'u ko'a klama le vorme .i gau ko'a ze'i gacri
    lei kanla .ibabo ko'a punji le jamfu le te serti poi traji leka
    galtu .i re la davyd. klama ko'a .i le'i flira cu simxu mintu gi'e
    to'e se cinmo cusku .i gau ko'a le remei cu spoja le pulce .i le
    za'umei goi fo'i cu sutra je smaji klama .i fo'i cu gunma bende dy.
    i lu'i ro fo'i simxu mintu .i la xendriks. cargau gi'e bajra klama
    fi le badydi'u fe le cmana</p>

    <p>ni'o ve'a le cmana la tasos. e la klaus. cu cecla fa'a le cnita
    .i lei cmalu me la jgalu cu co'a lindi klama ru .i le minra ke jinme
    bolci cu sutra je fenki klama fo le fagyfesti .iku'i leda'i nu ko'a
    jundi la'edi'u cu ckape .i ko'a cidytse gi'e fargau le vorme .i le
    cecla cu lamji le flira .i la davyd. mo'ize'o klama tai lei girzu
    gi'e jgari le me la tedis. cribe .i le cinla tuple cu slilu ca
    lenu dy. bajra klama fo le serti fe le sefta .i la xendriks. cecla
    fa'a le ralju gunma .i dy. spoja tai lonu le xislu .e le punsarlu
    cu se renro fi roda .i ko'a ca'o cecla pa'o lei dilnu be lo pulce
    .i le barda je masno xadni cu pagre le badydi'u vorme .i le go'i
    cu clani gi'e milxe leka slilu .i la xendriks. denpa fi leza'i
    manci le nanmu po'u le sonci bepa'u papo'o le tuple zi'e noi se
    sarji le grana .i lu doi cibmoij. li'u .i voksa la tasos. i ca'o
    nu cecla .i le barda mo'ica'u klama fi'o sruri lai davyd. noi se
    jicla .i la xendriks. sisti lepe'a za'i dunja .i la pamoi klesi
    .i la selxai sonci .i ko'a fargau gi'e cecla .i le sonci cu spoja
    lei spisa tai lonu le pagbu .e le clupa cu se renro .icabo so'i la
    davyd. zvati le pinta loldi va le badydi'u .i ko'a cecla ce'o cecla
    .i ko'a masno klama le trixe ca'o leza'i xadba demtse gi'e fargau
    .i ve'a le cmana la klaus. cecla .i le mlana be ra cu se pilka lai
    jgalu poi ca'o klama le gapru .i la xendriks. xrukla le cmana fo
    lezu'o bajra ce'o demtse .i la tasos. ba'o cliva la klaus. gi'e
    masno ke sruri klama le pritu .i ko'u muvdu mo'ito'o le cmana .i
    la davyd. klama ko'a .i le cmalu ke blaci flira cu na'e jarco leka
    cinmo .i le bunre kerfa cu dandu ca'u le kanla .i suksa fa lenu dy.
    korcu gi'e kargau lei birka .i le cribe pe dy. farlu gi'e plipe
    klama fo le loldi fe ko'a .i la xendriks. cecla .i le cribe .e
    la davyd.  canci .i ko'a cisma gi'e spaji .i ti simsa lo se senva
    .i lu ga'uviku li'u .i voksa la tasos. i la xendriks. masno klama
    ko'u noi jibni so'o le kamju be lo xumrkonkreto be'o noi bitmu
    befo le spofu dinju .i ko'u cecla ze'o ko'a sepi'o le cmacelxa'i
    poi se dunda la klaus.  .i xi xy. lu ki'e li'u .i ko'a mo'u klama
    ko'u gi'e carmi vasxu .i ko'u lacpu ko'a seka'a le trixe be lei
    xumrkonkreto gi'e pencu ve'i le ko'u befsri .i xi ty. lu ko jai
    gacri le kanla li'u .i ko'u to'e lasna le bolci le xadmidju .i
    sekai leka sutra kei ko'a vimcu le gacri gi'e telgau ri .i lu ko
    jai gacri le kanla gi'e dizlo li'u .i ko'u renro le jbama .i ri
    bargu pa'a lenu se ke certu renro kei gi'e plipe gunro le vorme
    pe le badydi'u .i re la selxai sonci cu cfipu sanli vi le derxi
    be le takybli .i za'u lai davyd.  mo'ize'o flecu fo le trixe fi
    le foldi .i pa la selxai sonci cu klama le jbama gi'e juxre korcu
    tezu'e lenu crepu .i le jbama cu spoja .i la'edi'u rinka lenu la
    xendriks. carna kei gi'e renro ko'a le loldi .i le glare brife cu
    preja ko'a .i ko'a ruble viska la tasos. noi sanli ti'a lei kamju
    gi'e cecla sekai leka masno je certu kei fa'a lai davyd. poi klama
    fi lei carmi dilnu be le blaci fagri</p>

    <p>ni'o vave'a le cmana la klaus. damba le djine be lai jgalu
    vu'o poi sruri be ky. muvdu .i ky. xrukla gi'e cecla fa'a jy. gi'e
    klama le trixe .i troci lenu rivbi tu'a le djine</p>

    <p>ni'o la xendriks. gunka lenu sanli .i le stedu cu se cortu .i
    ko'a ruble leka viska .i roda pencu ko'a gi'e krixa je carmi bo
    se jicla .i le pritu birka cu na kakne lenu muvdu</p>

    <p>ni'o la tasos. xrukla ko'a .i lu ju'i do'u ko kankla li'u</p>

    <p>.i xi xy. lu la klaus. i ky. za'o gapru li'u</p>

    <p>.i xi ty. lu .aicai ko kankla li'u .i la tasos. cpumuvgau la
    xendriks. le trixe lei kamju .i la xendriks. desygau le stedu
    tezu'e lenu zenba leka sanji .i la tasos. gidva ko'a lenu sutra
    cliva .i le kanla be ko'u cu carmi .i ko'u zgana la jgalu poi
    da'i rivbi lenu spoja .i pa la davyd. klama fi le gunro dilnu be
    lo fagri .i la tasos.  daspo dy. i noda ba klama</p>

    <p>ni'o lu ku'i la klaus. i .ei ma srana ky. li'u se cusku la
    xendriks.  .i ko'a denpa fi leza'i to'e stodi sanli .i lu ky. li'u
    sei se dicra</p>

    <p>.i xi ty. lu ko kankla li'u</p>

    <p>ni'o ko'a .e ko'u xrukla fi le badydi'u .i zmadu ce'o zmadu leka
    darno .i so'u la jgalu cu ze'i jersi gi'e ba sisti .i jy. carna
    gi'e cliva .izubo la tasos. sisti .i xi ty. lu .e'u mi'o vi denpa
    fi leza'i vasxu li'u</p>

    <p>.i la xendriks. zutse lei derxi be lo festi .i ko'a satre
    lumci le cnebo ca lenu carmi vasxu .i xi xy. lu .uu mi'o cirko
    la klaus. le trixe li'u .i la tasos. na'e cusku .i ko'u kargau le
    cecla gi'e setca le cnino ke danti bakfu ri .i la xendriks. catlu
    ko'u sekai leka se jenca .i xi xy.  lu do zu'e cirko ky. le trixe
    li'u .i la tasos. bikla zbasu le cecla .i ko'u catlu lei derxi be
    lo rokci festi poi sruri .i le flira cu na'e jarco leka cinmo .i
    ko'u simlu leka sisku da .i lu ma fasnu sei la xendriks. reisku .i
    do sisku ma .i xu da klama ti li'u .i ko'a desygau le stedu gi'e
    troci lenu jimpe .i .u'e ko'u zukte ma .i ko'u denpa ma .i ko'a
    zgana no lo to'e fadni .i lo fagyfesti cu ve'u sruri .i fagyfesti
    joi dinju bo festi .i fe'edi'inai stani lo tricu secau lo pezli
    .e lo jimca .i lu ma sei se dicra li'u</p>

    <p>.i la tasos. zunti cusku lu ko smaji li'u .i ko'u carmi catlu
    .i le cecla pe ko'u se lafti .i la xendriks. carna gi'e sisku
    leka ko'u catlu ce'u .i ve'a le pu ve klama le xadni goi ko'i
    cu to'e canci .i ko'i ca'o na'e lanxe dzukla ra .i lei taxfu pe
    ko'i se xrani .i ko'i cadzu fi le se xrani sekai leka mutce leka
    masno je jundi .i ru'inai denpa fi leza'i surla gi'e zenba leka
    vlipa .i paroiku ko'i jibni lenu farlu .i ko'i ze'i sanli ca lenu
    troci leza'i lanxe .ibabo ko'i klama .i ko'i du la klaus.  .i la
    xendriks. sanli .i xi xy. lu doi klaus. li'u .i ko'a co'a klama ko'i
    .i lu .u'ecai ta'i ma do li'u sei se dicra .i la tasos. cecla .i
    la xendriks. mo'iti'a bikla .i ko'u za'uroi cecla .i spoja zo'a la
    xendriks tai le jelca linji .i le nenli'i cu te darxi la klaus. fo
    le cutne .i ky. spoja lo denxi'u .e lo xislu .i ky. ze'i za'o cadzu
    .ibabo ky. slilu gi'e janli le loldi .i le birka cu preja .i so'u
    lo xislu cu gunro .i smaji .i la tasos. carna fi la xendriks. i
    xi ty. lu .uo caku do jimpe ledu'u makau mukti lenu ky. catra la
    rudis. li'u .i la xendriks. masno zutse .i ko'a desygau le stedu .i
    ko'a na'e cinmo .i ko'a na'e kakne lonu pensi .i lu .o'onai xu do
    zgana sei la tasos. cusku .i xu do jimpe li'u .i la xendriks. na'e
    cusku .i roda sakli cliva ko'a .i zmadu ce'o zmadu leka sutra .i
    le manku cu gunro gi'e pencu .i gau ko'a gacri le kanla</p>

    <p>ni'o ni'o la xendriks. goi ko'a masno tolgaigau le kanla .i le
    xadni cu cortu roda .i ko'a troci loza'i zutse .iku'i lei jesni
    be le cortu cu tunta le birka .e le janco .i ko'a vasxu cmoni</p>

    <p>.i ko na'e troci lonu gapru sei la tasos. goi ko'u cusku .i
    ko'u korcu gi'e punji le lenku xance le mebri .i ca nicte .i
    so'u le tarci cu gapru gi'e te gusni pa'o lei preja dilnu be lo
    fagyfesti .i la xendriks. vreta .i le xedja cu se stela ganlo .i
    la tasos. no'e cinmo catlu ko'a .i ko'u ba'o zbasu le fagri be lei
    mudri ku joi lei cicyspa .i le fagri cu ruble gi'e sincysna re'o
    le kabri befi lo jinme vu'o poi ga'u dandu .i mu'unai la'edi'u
    roda smaji .i na'e muvdu manku ze'ove'a le fagri</p>

    <p>.i .u'e ky. cmima la remoi klesi sei la xendriks. smaji cusku</p>

    <p>.i xi ty. lu mi ze'e jinvi la'edi'u li'u</p>

    <p>.i xi xy. lu ki'u ma do na'e puzu daspo ky. li'u .i ko'a djica
    leza'i djuno</p>

    <p>.i xi ty. lu do pu jai fanta li'u .i la tasos. klama le fagri
    gi'e catlu le jinme kabri .i lu ckafi .i ti baza bredi lonu pinxe
    li'u .i ko'u xrukla gi'e zutse vi ko'a .ibazabo ko'u kargau le
    cmacelxa'i gi'e co'a to'e zbasu le cecla cabra .i ko'u jundi tadni
    ri .i lu .i'e ti melbi cecla sei ko'u smaji cusku .i traji leka
    se ke certu zbasu li'u</p>

    <p>.i xi xy. lu .o'unai jy. mo .i la jgalu li'u</p>

    <p>.i xi ty. lu lenu darxi kei pe le jbama cu rinka leza'i jy. to'e
    kakne .i jy.  ralci .i mutce leka ganzu pe'i li'u</p>

    <p>.i xi xy. lu xu lai davyd. simsa li'u</p>

    <p>.i xi ty. lu go'i li'u</p>

    <p>.i xi xy. lu ri'a ma do pu ponse le jbama li'u</p>

    <p>.i la tasos. jangalgau .i xi ty. lu mi'a pluta fi tu'a ta .i
    ko na'e mleca te vamji le mi'a tutci larcu doi cibmoij. i secau
    le jbama do .e mi ca na'e zasti li'u</p>

    <p>.i xi xy. lu .i'e mutce leka plixau li'u</p>

    <p>.i la tasos. tengau le tuple gi'e glagau le jamfu ra'i le fagri
    glare .i xi ty. lu mi pu se spaji leza'i do simlu leka na'e jimpe
    kei ba lenu ky. catra la rudis. i .uanai ki'u ma do pu jinvi sei
    se dicra li'u</p>

    <p>.i xi xy. lu mi ba'o ciksi .i mi pu jinvi ledu'u ky. terpa
    li'u</p>

    <p>.i xi ty. lu .uesai .i doi cibmoij. i'u mi puze'i fuzyji'i do
    .iki'ubo do na'e curmi lenu mi catra ky. i mi jinvi ledu'u la'a
    do jai bandu ky. li'u .i ko'u cmila</p>

    <p>ni'o la xendriks. cusku lu xu mi'o ve'i snura li'u</p>

    <p>.i xi ty. lu ze'a go'i pu lenu jy. jo'u lei zmadu bera'i lo
    drata canlu cu jmaji li'u .i la tasos. co'a lumci le nenri be
    le cecla le spisa be lo taxfu .i ko'u mulgau gi'e catke setca le
    cabra .i ko'u ga'orgau le cecla gi'e satre le tubnu le degji</p>

    <p>.i mi'o pu se xaurfu'a sei la xendriks. smaji cusku</p>

    <p>.i xi ty. lu .ie mutce leka xaurfu'a li'u</p>

    <p>.i xi xy. lu mi ckire lenu do pu lacpu mi li'u .i la tasos. na'e
    spuda .i ko'u ze'i catlu ko'a sepi'o le kanla noi minra le fagri
    gusni .i la xendriks. catlu le ko'a birka .i ko'a na'e kakne lenu
    le degji cu muvdu .i piro le mlana be le xadni cu na'e ganse .i
    ni'ane'i kandi je stodi cortu</p>

    <p>.i xi ty. lu xu do cortu li'u</p>

    <p>.i xi xy. lu le mi birka cu se xrani li'u</p>

    <p>.i xi ty. lu xu da drata li'u</p>

    <p>.i xi xy. lu lo nenri se xrani li'u</p>

    <p>.i xi ty. lu .uu do na'e dizlo ca lenu le jbama cu spoja li'u</p>

    <p>.i la xendriks. na'e cusku .i ko'a catlu lenu la tasos. setca le
    ckafi ra'i le kabri le palne befi lo jinme .i ko'u bevri ra ko'a
    .i xi xy. lu ki'e li'u .i ko'a korcu fi'o se banzu lonu pinxe .i
    nandu fa lonu tunlo .i lei canti cu carna .isemu'ibo ko'a catke
    le palne .i lu .uo mi na ca'o pinxe li'u .i la tasos. pinxe le
    ve vimcu .i lo temci cu xaksu .i lei dilnu be lo fagyfesti ga'u
    muvdu ve'a le manku tsani .i la xendriks. vreta sekai leka menli
    kunti .ibazabo ko'a sanji leza'i la tasos. ga'u sanli gi'e catlu
    ko'a .i ma fasnu sei ko'a smaji cusku</p>

    <p>.i xi ty. lu xu do zenba leka kanro li'u</p>

    <p>.i xi xy. lu .ieru'e li'u</p>

    <p>.i xi ty. lu .iepei doi cibmoij. va'oda'i lenu mi na bevri do
    kei jy. pu catra do .i do nu'o morsi pa'a la rudis. li'u</p>

    <p>.i xi xy. lu .ie mi djuno li'u</p>

    <p>.i xi ty. lu xu do djica lenu cilre fi le krinu be lenu mi
    bevri do .i mi pu kakne lenu cliva do .i mi pu kakne lenu do stali
    tu li'u</p>

    <p>.i xi xy. lu ki'u ma do pu bevri mi li'u</p>

    <p>.i xi ty. lu .iki'ubo sarcu fa lenu mi'o cliva ti li'u .i gau
    la tasos.  le grana cu jicla le fagri ca leza'i to'e xanka catlu
    ra .i lu no lo remna ka'e renvi ve'u ti .i lenu le za'umei pe
    jy. cu klama cu fanmo tu'a mi'o .i mi pensi ca'o leza'i do to'e
    sanji .ila'a le purci be lenu jy. zvati ti cu cacra li ci li'u</p>

    <p>.i xi xy. lu xu do lacri mi lenu mi'o rivbi li'u</p>

    <p>.i xi ty. lu .ie mi lacri do lenu cliva li'u</p>

    <p>.i xi xy. lu mi co'e ki'u ma li'u</p>

    <p>.i xi ty. lu leza'i mi na'e djuno fi lo tadji li'u .i le kanla
    cu minra le xadba gusni ko'a .i carmi je stodi .i lu go do ba nu'o
    zukte lenu mi'o cliva kei gi jy. catra mi'o za lo cacra be li ci
    .i mi sanji no lo drata .i .a'oru'e doi cibmoij. do ba zukte ma
    .i mi denpa ze'a piro le nicte .i mi vi zutse ca'o leza'i do to'e
    sanji kei gi'e denpa gi'e tinju'i .i bazi murse .i leza'i nicte
    pu'o mulno li'u</p>

    <p>.i la xendriks. pensi .i ti cizra sei ko'a za cusku</p>

    <p>.i xi ty. lu .uanai ma cizra li'u</p>

    <p>.i xi xy. lu lesi'o do krici ledu'u mi kakne lenu mi'o cliva
    .i .u'e do krici ledu'u mi kakne ma li'u</p>

    <p>.i xi ty. lu xu do kakne lenu mi'o zvati le lunra jemyzda
    li'u</p>

    <p>.i xi xy. lu .ue le lunra jemyzda .i ta'i ma li'u</p>

    <p>.i xi ty. lu ju'o su'o da tadji li'u</p>

    <p>.i la xendriks. desygau le stedu .i xi xy. lu .ienai mi na
    djuno fi lo tadji li'u</p>

    <p>.i la tasos. na'e cusku .i ze'iku le ko'u catlu cu jdika leka
    stodi .i ko'u dzimuvgau le stedu gi'e suksa carna fi na'ebo ko'a
    .i ko'u kalsa sanli .i xi ty. lu xu za'uroi pinxe li'u</p>

    <p>.i xi xy. lu na go'i li'u</p>

    <p>.i lu .i'a li'u .i la tasos. smaji pinxe .i ko'a na'e kakne
    lonu viska le flira .i ko'a di'a vreta le loldi ca leza'i pensi
    gi'e troci leza'i jundi .i nandu fa lezu'o pensi .i le stedu ca'o
    cortu .iji'a leza'i to'e sanji se jenca kei ca'o gacri ko'a</p>

    <p>.i pe'iru'e pa da tadji sei ko'a suksa cusku</p>

    <p>.i xi ty. lu .a'u re'i li'u</p>

    <p>.i xi xy. lu lenu murse cu balvi ma li'u</p>

    <p>.i xi ty. lu lo cacra be li re .i le solri bazi tolcanci li'u</p>

    <p>.i xi xy. lu lo marce cu jibni ti .i mi na pu viska my. iku'i
    mi djuno ledu'u my. zasti li'u</p>

    <p>.i xi ty. lu .a'u le marce cu mo li'u .i le voksa pe ko'u ckaji
    leka jursa</p>

    <p>.i xi xy. lu jakne marce li'u</p>

    <p>.i xi ty. lu xu my. ka'e klama .i xu go'i le lunra jemyzda
    li'u</p>

    <p>.i xi xy. lu .ie la'edi'u te platu .i se tcini leza'i carmi
    ckape li'u .i ko'a satre le mebri</p>

    <p>.i xi ty. lu ma raktu li'u</p>

    <p>.i xi xy. lu .oi le stedu .i lenu pensi cu nandu .i je'aru'e .y.
    je'aru'e jundi .i le jbama li'u</p>

    <p>.i xi ty. lu xu le marce cu jibni ti li'u .i la tasos. klama
    le lamji be ko'a gi'e demtse .i lu .i .a'u ma du leni jy. jibni
    .i jy. diklo ma li'u</p>

    <p>.i xi xy. lu .oi mi troci lenu pensi li'u</p>

    <p>.i le degji be ko'u cu carmi jgari le birka .i xi ty. lu xu
    jibni sei le voksa cu simlu be leka tirse .i ma se diklo jy. i xu
    my. se sorcu ni'a le tumla .i xu lolni'a se mipri li'u</p>

    <p>.i xi xy. lu go'i .i nenri lo te sorcu tanxe li'u</p>

    <p>.i xi ty. lu ta'i ma mi'o facki fi my. i xu my. se tcita .i xu
    da tcita befi lu'e lo namcu cmene be my. li'u</p>

    <p>.i la xendriks. jundi .i xi xy. lu na go'i .i noda namcu cmene
    li'u</p>

    <p>.i xi ty. lu .o'onai ja'eku mo li'u</p>

    <p>.i xi xy. lu lo sinxa li'u</p>

    <p>.i xi ty. lu le sinxa cu mo li'u .i la xendriks. na'e spuda .i
    va'o leza'i na'e stodi gusni kei le kanla cu simlu leka blaci ke
    na'e viska bolci .i le degji be la tasos. cu jgari le birka .i xi
    ty. lu ma se ckaji le sixna .i ri mo li'u</p>

    <p>.i xi xy. lu mi .y. mi na'e pensi .i .e'o mi vreta li'u</p>

    <p>.i xi ty. lu .ie li'u .i ko'u to'e jgari gi'e sanli .i la
    xendriks.  vreta le loldi .i le kanla cu se gacri .i la tasos. cadzu
    mo'ito'o ko'a .i le xance cu nenri le daski .i ko'a tikpa vimcu
    lo rokci gi'e sanli ca lenu catlu le tsani .i le nicte xekri co'a
    kandi binxo le grusi .i leza'i cerni cu bazi cfari</p>

    <p>.i la tasos. jgari le cmacelxa'i gi'e cadzu mo'iru'u le fagri
    .i trixe ce'o crane .i la xendriks. na'e muvdu vreta le loldi .i
    le kanla cu se gacri .i le grusi cu preja le tsani .i zmadu ce'o
    zmadu leka galtu .i le tumji'u co'a se viska .i loi foldi be lo
    fagyfesti cu preja ro lo farna .i lo fagyfesti .e lo spisa be lo
    dinju .i lo bitmu cu cunso fatri .i lo derxi be lo xumrkonkreto
    .i lo lunbe stani be lo tricu .i le vacri cu lenku je kinli .i le
    cipni vu bacru so'u le badri sance .i la xendriks. cikna desku .i
    ko'a tolgaigau le kanla .i xi xy.  lu xu murse caku li'u</p>

    <p>.i xi ty. lu go'i li'u</p>

    <p>.i la xendriks. zenba leka vreta jganu kei le cmalu .i xi xy. lu
    .uanai do pu djica lenu djuno da .i do pu reisku fi mi li'u</p>

    <p>.i xi ty. lu xu do ca morji li'u</p>

    <p>.i xi xy. lu go'i li'u</p>

    <p>.i xi ty. lu ma stuzi sei ko'u tinsa .i .o'onai ma sei ko'u
    za'uroi cusku li'u</p>

    <p>.i xi xy. lu lo jinto .i lo se xrani jinto .i my. se tanxe ni'a
    lo jinto li'u</p>

    <p>.i xi ty. lu .ua lo jinto sei la tasos. surla .i mi'o .ai ba
    facki fi lo jinto li'u .i ko'u catlu le junla .i lu lo cacra be
    li ji'i pa cu temci sera'a mi'o doi cibmoij. i pe'ipei mi'o kakne
    lenu facki kei pu lo cacra li'u</p>

    <p>.i .e'o ko sidju fi lenu sanli sei la xendriks. cusku</p>

    <p>.i la tasos. setca le cmacelxa'i gi'e sidju ko'a .i xi ty. lu
    zo'e ba nandu li'u</p>

    <p>.i xi xy. lu .ie go'i li'u .i gau la xendriks. tagji fa le
    ctebi .i lu pe'i mi'o klama na'ebo lo darno .a'onai li'u</p>

    <p>ni'o le remei goi fo'a co'a cadzu .i tu'a le clira solri cu
    rinka leza'i fo'a milxe leka glare .i le tumla cu pinta gi'e kunti
    .i ri ru'u ve'u preja tai le grusi je to'e jmive .i so'u lo cipni
    ga'uvu smaji vofli gi'e masno litru lo cukla</p>

    <p>.i lu xu do viska da sei ko'a cusku i xu la jgalu li'u</p>

    <p>.i xi ty. lu na go'i li'u</p>

    <p>ni'o fo'a klama fo so'o lei dinju festi .i sirji bo xumrkonkreto
    joi takybli .i le xumrkonkreto jicmu .i le ratcu cu bajra cliva
    .i la tasos. mo'ito'o plipe sekai leka ckape jundi</p>

    <p>.i xi xy. lu ti pu tcadu sei la xendriks. cusku .i lo cmatca
    .i nurma cmatca .i ti ve'u jbari nurma puku .i le se zvati be
    mi'o li'u</p>

    <p>ni'o fo'a klama fo le spofu klaji noi kalsa se kruca lei cicyspa
    .e lei fenra .iri'ubo le danmo tubnu be lo rokci cu tunta</p>

    <p>.i ko jundi sei ko'a kajde cusku</p>

    <p>.i le kevna po'u le to'e se gacri lolnitku'a cu tcena .i tunta fa
    lei tubnu jipno noi rufsu gi'e korcu .i fo'a klama va le pagbu be
    le zdani .i .i le lumci patxu noi mlana vreta .i le spofu stizu .i
    so'u le smuci ku joi le spisa be le staku palta .i ve'a le midju
    be le klaji le loldi pu farlu .i le kevna cu culno lei cicyspa
    joi festi joi bongu</p>

    <p>.i vi ti co'e sei la xendriks. smaji cusku</p>

    <p>.i xi ty. lu xu klama fo ti li'u</p>

    <p>.i xi xy. lu go'i fo le pritu li'u</p>

    <p>.i fo'a jibni le ve vimcu befo le tsali cakykarce .i le gasyca'a
    pe la xendriks. se sance sekai leka kajde .i le cakykarce ba'o
    se ke dirce spoja daspo .i vi le cakykarce ku preja vreta fa le
    sudga xadni noi se moklu le kalri .i pinta foldi ze'o le klaji .i
    rokci joi cicyspa joi spisa be lo blaci .i tu sei ko'a cusku .i le
    jinto besema'e lo rokci cu tunta .i le go'i cu korcu gi'e spofu
    .i so'u le tanbo cu gacri .i so'e le bitmu cu porpi lei rokci .i
    la xendriks. to'e stodi klama le jinto .i la tasos. kansa</p>

    <p>.i lu xu do birti tu'a ti sei la tasos. cusku .i ti na'e simlu
    leka vajni li'u</p>

    <p>.i xi xy. lu mi birti li'u .i la xendriks. zutse vi le korbi
    be le jinto .i lei denci cu tagji .i ko'a ca'a sutra lezu'o vasxu
    .i ko'a satre lumci le flira lo xasne .i lu ti gau bredi lenu
    le minde sonralju cu rivbi va'o lonu ckape .i va'o leda'i nu le
    badydi'u cu se kavbu</p>

    <p>.i xi ty. lu xu do pu du le minde sonralju li'u</p>

    <p>.i xi xy. lu go'i li'u</p>

    <p>.i xi ty. lu le marce cu zvati ma .i xu my. jibni li'u</p>

    <p>.i xi xy. lu mi'o sanli my. li'u .i ko'a satre le sefta be le
    jinto rokci le xance .i lu le kanla stela cu spuda mi .ije go'i no
    lo drata .i tu'a le marce cu steci mi .ija la'edi'u te pluta li'u
    .i zo klik. suksa sance .izibo fo'a tirna lenu dizlo ke mosra sance
    kei ra'i le cnita .i ko rivbi sei ko'a cusku .i fo'a muvdu mo'ito'o
    le jinto .i le pagbu be le loldi cu sakli muvdu .i le jinme greku cu
    pagre lei fagyfesti gi'e catke vimcu lei takybli .e lei cicyspa .i
    lenu muvdu cu sisti ca lenu le marce cu se viska .i lu .ua ta co'e
    li'u se cusku ko'a .i le marce cu cmalu .i ri smaji gi'e dandu fi
    le se jivbu greku pa'a le to'e kinli jesni .i le fagyfesti cu carvi
    le manku kevna poi le marce ba'o cliva .i la xendriks. klama my. i
    ko'a cpare le greku gi'e klupe vimcu le gacri tai lenu mo'ize'o
    lacpu .i ko'a ne'i viska le jitro cabra .e le snura stizu</p>

    <p>.i la tasos. klama gi'e sanli vi la xendriks. i ko'u catlu le
    nenri be le marce .i mi na'e se tcaci lezu'o jakne marce gidva
    sei ko'u za cusku</p>

    <p>.i la xendriks. ze'i catlu ko'u .i xi xy. lu mi ba gidva li'u</p>

    <p>.i xi ty. lu .ue xu go'i .i po'o pa lo stizu cu co'e doi cibmoij.
    iza'a platu fi leza'i ti bevri papo'o lo prenu li'u</p>

    <p>.i lezu'o la xendriks. vasxu cu cenba .i ko'a catlu le nenri
    be le marce sekai leka jundi .i le se jinvi be la tasos. cu drani
    .i le marce ka'e bevri papo'o lo prenu .i xi xy. lu mi jimpe sei
    ko'a masno cusku .i le pa prenu cu du do li'u</p>

    <p>.i ko'u stedu slilu .i xi ty. lu ju'o go'i li'u</p>

    <p>.i xi xy. lu .uanai ki'u ma li'u</p>

    <p>.i xi ty. lu do na'e kakne lenu klama .ila'a do na renvi ra .i
    do selxai gi'e la'a na'e snada tu li'u</p>

    <p>.i xi xy. lu ta cinri se darlu .iku'i mi djuno fi le stuzi be
    le lunra jemyzda .ije do na go'i .ila'a do ba litru ze'a lo masti
    be li so'u gi'e na'e facki .i ly.jy. mutce be leka se mipri .i
    va'o leza'i na'e djuno fi lei sinxa sei se dicra li'u</p>

    <p>.i xi ty. lu .ai mi troci .ila'aru'e mi ba na'e facki .ijo mi
    zilpavykansa .iku'i pe'i do dunda ro le datni poi mi nitcu .i do
    lacri zo'e leza'i do jmive li'u</p>

    <p>.i xi xy. lu mi lacri ki'a li'u</p>

    <p>.i xi ty. lu go mi zi facki fi le lunra jemyzda gi la'a mi jai
    mukti lenu tu benji lo marce tezu'e lenu ri bevri do .i co'e ba'e
    va'o lenu mi zi facki le jemyzda .i va'onai zo'e tu'a do fanmo
    .iru'a loi se sabji cu nenri le marce .i .e'e ra se sabji fi mi
    za le banzu sei se dicra li'u</p>

    <p>.i la xendriks. sutra muvdu .iku'i leza'i selxai birka cu tcica
    ko'a .i la tasos. korcu gi'e sakli rivbi .i le ko'u xance cu se
    lafti serai leka sutra .i la xendriks. viska lenu le cecla zargu
    mo'ifa'a muvdu .i ko'a troci lenu bandu fi lenu darxi .iku'i leni
    sutra cu dukse .i le jinme zargu cu darxi fo le mlana be le stedu
    .i vi gapru le kerlo .i lenu cortu cu flecu ko'a .i lenu cortu .e
    lenu gunro dilnu lo manku cu go'i .i ko'a sakli farlu le loldi</p>

    <p>ni'o ko'a milxe leka sanji leza'i la tasos. sanli ga'u ko'a gi'e
    tikpa ri fo le degji .i xi ty. lu doi cibmoij. ko cikna li'u .i ko'a
    tolgaigau le kanla ca lenu cmoni .i lu ju'i li'u .i ko'u korcu .i le
    cecla cu se farna le ko'a flira .i lu leka sutra cu sarcu .i jdika
    leni temci .i le marce cu bredi .iku'i do bilga lenu dunda le datni
    poi mi nitcu kei pu lenu mi cliva li'u .i la xendriks. desygau le
    stedu gi'e troci lenu zenba leka sanji .i lu .o'onai ko sutra .i
    ma stuzi le lunra jemyzda .i ta'i ma mi facki .i mi ba sisku ma
    li'u .i la xendriks. na'e cusku .i lu .e'ocai ko spuda li'u</p>

    <p>.i xi xy. lu .u'u li'u</p>

    <p>.i xi ty. lu doi cibmoij. le marce cu bevri lei se sabji .i
    mi nu'o litru ze'a lo jeftu be li so'o .i .ai mi ba facki fi le
    jemyzda .ije ba lo mentu be li cino do morsi .i le po'o tadji lenu
    do renvi sei se dicra li'u .i ko'u sisti .i ve'a le cmana vi lei
    dinju spisa da muvdu .i da nenri le fagyfesti .i la tasos. sutra
    carna gi'e fargau .i ko'u cecla .i le dilnu be lo fagri cu plipe
    .i da mo'ize'o cpare gi'e gunro le fagyfesti .i ko'u za'uroi cecla
    .i la jgalu cu spoja .i lei xislu cu se renro .i lu za'apei sei
    la tasos. cusku .i lo sisku .i zo'e na'e clani li'u</p>

    <p>.i xi xy. lu xu do benji tu tezu'e lenu bevri mi li'u</p>

    <p>.i xi ty. lu go'i .i traji be leka sutra li'u</p>

    <p>.i la xendriks. jundi catlu ko'u .i xi xy. lu xu do stace li'u
    .i le flira be ko'a cu jarco leka cizra se cinmo .i ka carmi djica
    .i lu xu do xrukla tezu'e tu'a mi .i xu .aucai do jai rinka lenu
    mi snada le lunra jemyzda li'u</p>

    <p>.i xi ty. lu mi jai rinka lenu do snada .iku'i ko cusku le
    sedu'u ly.jy. zvati makau .i .o'onai le temci cu tordu li'u</p>

    <p>.i xi xy. lu vi'o li'u .i la xendriks. lebna le rokci gi'e lacpu
    be vo'a zutse .i lu ko zgana li'u .i la xendriks. co'a sraku le
    fagyfesti .i la tasos. vi sanli gi'e catlu leza'i le rokci cu muvdu
    .i la xendriks. te pixra le na'e satci cartu be le lunra .i lu ti
    sinxa lai .apenin.cmanas. i ti go'i le me la .arximidis. kevna .i
    le lunra jemyzda cu bancu le fanmo be la .apenin.  va lo ki'otre
    be li ji'i cinono .i mi na'e satci djuno fi le stuzi .i noda pe la
    teras. cu djuno .iku'i ca lenu do gapru la .apenin. kei ko jarco
    tu'a pa le xunre ke sinxa spoja ku ce'o le crino ku ce'o re le
    xunre tai lenu sutra porsi .i gau le jemyzda zgana cu ganse fi
    tu'a le do sinxa .i le jemyzda cu cnita le tumla ju'o .i tu gidva
    do lenu dizlo kei sepi'o lo maksi te jgari li'u</p>

    <p>.i xi ty. lu le jitro cabra cu mo .i xu mi kakne lenu sazri
    ra li'u</p>

    <p>.i xi xy. lu le cabra cu jibni fi leka zmiku .i po'o sarcu fa
    lenu do zukte tu'a le drani sinxa za le drani tcika li'u</p>

    <p>.i xi ty. lu vi'o li'u</p>

    <p>.i xi xy. lu le stizu ka'e cokcu piso'e lenu cecla danre .i le
    jitro be le vacri .e leka kelvo cu zmiku .i le marce ba cliva la
    teras. le kensa .i my. se farna le lunra gi'e co'a mluni ri va lo
    ki'otre be li ji'i pamuno .i do ba muvdu lo gapru be le jemyzda
    .i ca lenu do nenri le canlu be la .apenin. kei ko cecla lei sinxa
    jakne li'u</p>

    <p>.i la tasos. sakli nerkla le marce gi'e zutse le snura stizu .i
    lei birka stela cu zmiku sruri ko'u .i ko'u pencu le jitro cabra
    .i xi ty. lu .uu do na'e klama doi cibmoij. i roti pu se sabji do
    .ije do na'e kakne lenu litru li'u</p>

    <p>.i xi xy. lu ko dunda le cmacelxa'i mi li'u</p>

    <p>.i la tasos. to'e setca le cmacelxa'i le befsri .i ko'u jgari ra
    le xance sekai leka pensi .i xi ty. lu ko na'e klama lo darno be le
    vi canlu .i lenu facki fi do cu nandu fi le do'anai cabna li'u</p>

    <p>.i xi xy. lu vi'o .i mi vi stali le jinto li'u</p>

    <p>.i la tasos. jgari le cabra gi'e satre le xutla jinme le degji
    .i xi ty. lu .i'osai le melbi marce doi cibmoij.  i xamgu se zbasu
    .i mi sinma le do'o ka zbasu .i .io do'o ze'e finti lo xamgu .i
    do'o zbasu lo melbi .i .uinai lei se gunka no'u lei se finti be
    do'o cu traji leka banli kei fo le'i do'o snada li'u</p>

    <p>.i .o'onai ko dunda le cmacelxa'i mi sei la xendriks. cusku ca
    lenu tcena fa le xance .i ko'a gunka lenu sanli</p>

    <p>.i xi ty. lu co'o cibmoij. li'u .i la tasos. renro le cmacelxa'i
    goi fo'o le bancu be la xendriks. i fo'o cu sance darxi gi'e
    mo'ito'o gunro .i ko'a sutra jersi .ibazibo ko'a korcu gi'e crepu
    fo'o</p>

    <p>ni'o le gacri be le marce cu jinme sance ganlo .i le klupe cu
    setca .i la xendriks. xrukla .i le nenri gacri ca'o se stela .i
    ko'a lafmuvgau le cmacelxa'i ca lenu desku</p>

    <p>.i spoja ke cladu sance .i le marce cu se cecla to'e setca
    le jinme se rinju seri'a lenu runme fa le greku noi trixe .i la
    xendriks. korcu gi'e mo'iti'a muvdu .i le marce cu sutra klama
    mo'ipa'o lei gunro dilnu be lo fagyfesti gi'e canci mo'ine'i
    le tsani</p>

    <p>ni'o la xendriks. ze'u sanli je catlu pu lenu ledo'a danmo
    cu canci .i noda muvdu .i le cerni vacri cu lenku gi'e smaji .i
    ko'a co'a dzukla fo le pu ve klama ne fo'a sekai leka to'e zukte
    .i xagmau fa leza'i ru'i muvdu .i lo sidju cu bazu klama .ijo ri
    ca'a klama</p>

    <p>ni'o ko'a sisku ve'i lei daski pu'o lenu facki fi le bakfu be
    le sigja .i ko'a jelgau pa zo'e sekai leka badri jundi .i roda pu
    djica lonu ko'a dunda lo sigja .iku'i lo sigja cu rirci</p>

    <p>ni'o le respa cu litru le fagyfesti vi ko'a .i ko'a sisti gi'e
    trati .i le respa cu canci .i ga'uku le solri cu zenba leka galtu
    .i le sfani cu denpa fi tu'a le pinta rokci poi mlana ko'a .i la
    xendriks. tikpa fa'a sy. fi le jamfu .i zenba leka glare .i lo xasne
    cu flecu mo'ire'o le flira fi le karbi .i le moklu cu sudga</p>

    <p>ni'o zaku ko'a sisti lezu'o cadzu gi'e zutse le festi .i ko'a
    to'e lasna le mikce tanxe gi'e citka so'u le xukmi bakfu .i ko'a
    sruri catlu .i .uanai ko'a zvati ma .i da vreta ca'uku .i tcena
    ve'i le loldi .i smaji gi'e to'e muvdu .i la xendriks. sutra to'e
    setca le cecla .i ta simlu leka remna .ibazibo ko'a morji .i ta
    xadni la klaus. i la remoi klesi .i zvati da pe lenu la tasos. pu
    spoja darxi ky. i ko'a viska le xislu ku joi le clupa ku joi le
    jinme pagbu vu'o noi ve'a cunso fatri .i minra le solri gusni .i
    ko'a sanli gi'e klama ta .i ko'a pencu le to'e muvdu xadni le jamfu
    .i ra vi carna .i ko'a viska le jinme greku pa'u lei jinmrmalume
    cutybo'u joi grana .i le cilta mo'ize'o farlu pa'a le canti .i derxi
    be le cilta ku joi le batke ku joi le clupa .i ci'imei le'i matra
    ku jo'e le'i grana .i ko'a korcu .i le calku be le besna ba'o se
    daspo lenu farlu .i le rutni besna cu se viska .i ko'a catlu ri
    .i jgena be lei clupa .i le cmalu tubnu .i le cilta noi simsa lo
    kerfa leka cinla .i ko'a pencu le calku be le besna .i le go'i cu
    kalri .i le tcita befi le klesi cu se viska .i la xendriks. catlu
    le tcita .ije binxo leka terpa blaci .i lu vopi'emu li'u .i ko'a
    ze'u catlu le tcita .i la vomoi klesi .i na'ebo la remoi .i zo'e
    pu to'e drani .i leni klesi cu zmadu .i na'ebo lipo'o ci .i zmadu
    fo li so'e la'aru'e .i su'ovomei .ije la klaus. na cmima la remoi
    klesi .iku'i ledu'u la klaus. na co'e la remoi klesi cu nibli sei
    se dicra</p>

    <p>ni'o suksa fa lenu ko'a trati .i da ca'o klama ti .i cadzu le
    fagyfesti poi bancu le cmana .i da mo .i ko'a troci lenu viska .i
    xadni .i lei xadni cu masno klama fo le fagyfesti .i ca'o klama
    ko'a .i la xendriks. sutra korcu gi'e lafmuvgau le cecla .i le
    xasne cu dirgo preja fi le kanla .i ko'a damba leza'i zenba leka
    xanka kei ca lenu lei xadni cu co'a jibni</p>

    <p>ni'o le pamoi cu me la davyd. i dy. viska ko'a gi'e zenba leka
    sutra .i lei drata cu sutra jersi .i le remoi me la davyd. cu
    co'e .i le cimoi .i ci le me la davyd. noi simxu mintu cu klama
    ko'a .i smaji je to'e jarco .i lei cinla tuple cu slilu .i jgari
    le me la tedis.  cribe .i ko'a fargau gi'e cecla .i le re lidne
    befi vu'i dy. cu spoja lei pulce .i le cimoi cu klama .ije da poi
    trixe cu go'i .i ri smaji cpare fi ko'a fe le grusi fagyfesti .i
    le me la selxai sonci .i galtu fi la davyd. ije trixe sei se dicra
    .ije ti'a la selxai sonci re la tasos. cu klama tai le gunma .i
    tilju befsri .i rusko jemna palku .i creka .i clani kerfa .i le
    slabu xadni cu mintu ko'u poi ko'a puzi viska .i zutse le snura
    stizu pe le marce .i re lo cinla je smaji xadni .i simxu mintu
    .i ty. mutce leka jibni .i la davyd. suksa korcu gi'e falcru le
    cribe .i le cribe cu sutra klama fo le loldi .i sekai leka zmiku
    kei le degji pe la xendriks. tagji le cabra .i le cribe cu canci
    .i spoja le bumru .i le re me la tasos. ca'o muvdu gi'e na'e jarco
    leka cinmo gi'e gunma cadzu mo'ipa'o le grusi fagyfesti .i pu'o
    lenu ta mo'u klama ko'a kei la xendriks. lafmuvgau le cmacelxa'i
    le midju gi'e cecla .i le re me la tasos. cu spoja .iku'i le cnino
    girzu cu klama fo le cmana .i vei mu bi'o xa la tasos. go'i .i lu'i
    ty. simxu mintu .i le linji gunma be ty. cu sutra klama ko'a</p>

    <p>ni'o ko'a pu ba'o dunda fi ko'u le marce .e le sinxa .i ri'a
    tu'a ko'a la tasos.  ca'o klama le lunra .i go'i le lunra jemyzda
    .i ko'u jai rinka leza'i cumki fa lenu go'i</p>

    <p>ni'o ko'a drani tu'a le jbama goi ko'e .i ko'e se finti tedu'o
    su'o le drata klesi no'u le me la davyd. klesi .e le me la selxai
    sonci me'u klesi .iji'a la me la klaus. klesi .i se finti na'ebo
    lo remna .i ko'e se finti pa le lolni'a fanri secau ro lonu remna
    gasnu</p>

    <p>ni'o le linji gunma be la tasos. cu jibni ko'a .i la xendriks.
    bregau vo'a gi'e panpi catlu ty. i le slabu flira .i le befsri .i
    le tilju creka .i le jbama noi se ke jundi lasna .i le jbama sei
    se dicra .i ca lenu lai tasos. snada ko'a kei le fanmo ranxi cu
    sidbo fi la xendriks. i ko'a zenba leka gleki kei ri'a lenu pensi
    ra .i le jbama .i se finti la remoi klesi fi lonu daspo le cmima
    be lei drata klesi .i se finti fi ra po'o .i lai jgalu co'a finti
    lo xarci lonu simxu damba</p>

    <p>fa'o</p>

    <hr>

    <p class="note">Copyright note: As far as I know, <cite>Second Variety</cite>
    is in the public domain. The transcribers of the Project Gutenberg
    version state: &ldquo;Extensive research did not uncover any evidence
    that the U.S. copyright on this publication was renewed.&rdquo;</p>

    <p>&copy; 2024 Wolfgang Corcoran-Mathe. Released under the terms of
    the Creative Commons
    <a rel="license" href="https://creativecommons.org/licenses/by/4.0/">
    Attribution 4.0 International</a> license.</p>

    <p><a href="/index.html">Home</a></p>
  </body>
</html>
