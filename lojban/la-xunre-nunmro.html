<head>
<meta charset="utf-8">
<!-- mobile device brain-damage -->
<meta name="viewport" content="width=device-width, initial-scale=1">
</head>
<p><head><title>
me le firgai tersla be la xunre nunmro
</title></head></p>

<h1>me le firgai tersla be la xunre nunmro</h1>

<p>.i la .edgyr.alyn.pos. finti</p>

<p>.i zo'e xe fanva la'e zoi gy. The Masque Of The Red Death gy. le glibau
fu la .zaifir.</p>

<p>ni'o la xunre nunmro goi ko'a pu ze'u daspo le gugde .i lo terbi'a ze'epu noroi zmadu
ko'a loka ckape .e loka selte'a .ipe'a lo ciblu cu xadni je sinxa be ko'a
.i loka xunre jo'u selte'a pe lo ciblu cu go'i
.i ko'a zo'u carmi bo cortu jo'u suksa carmalga'e .ibabo sutra blucri ra'i lo
kapkevna ca lonu bi'arze'a .i lo xunre morna be le xadni
.e le flira be lo te bilma cu sinxa loka se dapma .imu'ibo no lo prenu
cu sidju ja xendo .i lepu'u bi'arbi'o ce'o farvi ce'o fanmo kei pe le terbi'a
cu cacra li pimu</p>

<p>ni'o ku'i la .nol.prosperos. goi ko'a gleki je virnu je prije .i co'i lonu
pimu lo nilxa'u befi lei tutra be ko'a cu morsi kei ko'a klacpe fi le selzva be
ri lei pa ki'o ki'o kanro je xalbo pendo bele'a lei xirno'i ja
fetno'i ku pe le ko'a nolzda .i ko'a jo'u ra klama pa le ko'a
badydi'u malsi goi ko'i zi'e noi mutce loka sivni
.i ko'i noi barda je banli
dinju cu te platu ko'a noi banli ju cizra fi loka jdice
.i lo tsali je galte bitmu cu sruri ko'i .i ra se bimvrogai ma'e lo tirse
.i lei nolkansa goi ko'o ba lonu nerkla cu bevri lo toknu ku jo'u lo tilju mruli
le bimvrogai gi'e runme lasna lei klupe
.i ko'o jdice lodu'u na'e sabgau
lo pluta be lo nenri .a lo bartu lo nenri prenu poi suksa cinmo
loka badri ja jai fenki .i ko'i ricfu lo sorcu .i ki'u la'e di'u ko'o kakne
lonu renvi tu'a lo terbi'a .i roda poi bartu cu kakne lozu'o kurji ri
.i cabo lozu'o da badri gi'a pensi cu selbebna
.i le nolraitru cu sabji ro le'i zdile no'u lo xampre ce lo nalbrezu'e terpemci
ce lo dansu ce lo zgipre ce lope'a ka melbi ce lo vanju
.ipe'a le sego'i jo'u loza'i snura cu nenri .i la xunre nunmro cu bartu</p>

<p>ni'o ca lenu ko'a pu'o mo'u sepli ze'a lo masti be li mu .a li xa
kei ca ji'a lonu le nunsorbi'a cu xlarai vi le bartu kei la .nol.prosperos.
zdigau fi le pa ki'o ki'o pendo be ko'a lo ticta'u tersla noi rirci loka banli</p>

<p>ni'o le ticta'u tersla cu fasnu sekai loka carmi pluka .iku'i pamai
mi skicu lei kumfa poi se zvati le go'i .i ra banli zemei
.i ku'i lo'e tai kumgri noi se stuzi lo badydi'u
cu clani je sirji .iji'a lonu lo se polje vrogai pe ra ti'a sakli muvdu
lo bitmu cu rinka loza'i lo jvinu be roda cu se klina .i le vi
tcini cu frica sei la'e di'u nalspaji ki'u loka ce'u prami ro da poi cizra kei
pe le nolraitru .i le stura be le'i kumfa cu vitci .iseri'abo lonu
viska za'upa ri cu tolcu'i
<em>to'i li'o toi</em> .i lo cnino cu zvati ro lo kruvi .i lo frasuje canko noi
rajycla je jarki zu'a je ri'u midju lo bitmu gi'e te jvinu lo vorme noi
lamji piro le kumgri .i ro le canko cu te marji lo selcinta
blaci noi mapti lei jadni be le se canko kumfa loka skari
.imu'a le kumfa poi traji loka stuna cu se jadni le blanu
.ije carmi blanu fa le canko pe ru .i le jadni
je bukybimgai pe le remoi be le'i kumfa cu zirpu .ije le canko blaci
vi zirpu .i roda pe le cimoi cu crino .i le canko go'i .i le vomoi cu se
nilce je se gusni cei broda lo narju .i le mumoi cu broda lo blabi
.i le xamoi cu broda lo labzi'u
.i le zemoi be le'i kumfa be'o goi ko'u se bukybimgai lo xekri
demsilka noi gacri ve'a le drudi ku bi'i le bitmu ku'o gi'epe'a farlu
tai lo se polje derxi tu'a le buklolgai noi simsa befi loka marji .e loka skari
.i ne'ipo'o ko'u lei canko na mapti lei jadni loka skari .i le vi canko
blaci cu carmi ke ciblu xunre
.i ne'iki le ze kumfa lo tergu'i na cmima lu'i le solji jadni noi
vi ja va se cunfaigau gi'a dandu lo drudi .i noda gusni fi lo gapci livla tergu'i
.a lo laktergu'i ne'ikiku .i ku'i ne'i le vorme poi lamji
le kumgri re'o ro le canko cu sanli fa lo
cibytu'e zbepi be lo fagri .i lo gusli'i befi ra cu pagre lo
selcinta blaci gi'e rufsu gusni lo kumfa seri'a lo cizra <em>to'i li'o toi</em>
selvi'a
.i ne'i ko'u no'u le stici je xekri kumfa loza'i lo fagygu'i noi
pagre le ciblu se skari ke canko blaci cu gusni lo xekri bukybimgai
cu traji loka pruxi selte'a .i lo flira be lo prenu cu simlu loka cilce
fo loza'i zvati ko'u .isemu'ibo so'upo'o le'i kansa cu milxe nerkla ko'u</p>

<p>ni'o re'o le stici bitmu be ko'u sanli fa le barda junla bema'e lo
mudri be lo persimo be'o be'o goi fo'a .i le dadysli pe fo'a to'o ja
fa'a slilu fi'o sance lo jimdaxsna noi kandi je rapli bo fanza .i co'i
lonu le mentu merli ve junla mo'u sruri klama le sefta be fo'a kei
no'u lonu lu'e le tcika pu'o se notsku lepe'a ransu fepri be fo'a cu
se sance lo curve je cladu je mutce be loka zgike be'o noi ku'i cizra
fi loka selto'a .e loka smuni .isemu'ibo fi'o te dikni lo cacra be li
pa le se balzgibe'e cu ze'i denpa lonu tirna la'e di'u fo lonu selzgi
.isi'a loi dansu cu sisti lozu'o carna .i piro lei gleki kansa ze'i se
cfipu .i ca lonu lo janbe be fo'a cu selsna kei le traji be loka
bebgei cu labybi'o .ije le tolci'o je junri zmadu cu satre le ri mebri
le xance tai loza'i ce'u cfipu sipna gi'a pensi .iku'i co'u lonu
mirsna kei lei kansa cu milxe cfila .i le'i zgipre cu simxu lonu catlu
kei gi'e cisma tai lonu sevzi ckasu fi loka xanka je bebna kei gi'e
simxu lonu smaba'u nupre lonu lo za'umoi be lo'inu darxi kei pe fo'a
cu na'e rinka lonu simsa cinmo .i ba lo mentu be li xano <em>to'i li'o toi</em>
fo'a za'ure'u selsna .ije fasnu fa lenu tolkufra jo'u xanka desku jo'u
pensi kei noi simsa lo purci</p>

<p>ni'o mu'inai la'e lu'o de'u le tersla cu nu gleki je banli .i lei se
nelci be le nolraitru goi ko'a cu cizra .i ko'a stati lonu ce'u cuxna
lo zilska .a lo larcu tcila .i ko'a toljundi lo jadni poi zasni misno
.i tu'a lo selpla be ko'a cu seldarsi .ije loi sidbo befi ko'a cu
ckaji loka cilce carmi .i .ia lo so'o prenu cu jinvi lodu'u ko'a jai
fenki kei goi fo'e .i lei kansa be ko'a cu birti to'ebo fo'e .i roda
zo'u lonu da tirna jo'u viska jo'u pencu ko'a cu sarcu loza'i da birti
lodu'u fo'e jitfa</p>

<p>ni'o .i ko'a ralju fi loka ce'u jitro tu'a lei muvdu kakne jadni be le
ze kumfa kei sera'a lenu banli tersla .iji'a lei ticta'u salci cu
ckaji tu'a le ko'a ka jdice .i ju'o ri tolmletce .i za'a so'ida ckaji
loka gusycai .a loka gusminra .a lope'a ka cpina .a loka pruxi fange
sei lo so'esi'e be la'e di'u cu se zgana befo tu'a la'e la .xernanis.
i lo pluja taxfu xadni zo'u lo se jimca je se jadni cu na'e mapti .i
zvati fa le bilma senva voi simsa da poi se finti lo fenki prenu .i
zvati fa so'e lo melbi .e so'e lo xalbo .e so'e lo cizra .e so'o lo
selte'a .eji'a so'o da noi la'acu'i rigni .i le so'imei be le'i selsne
prenu be'o goi fo'i vi ja va cadzu ne'i le ze kumfa .i fo'i mo'ine'i
ja mo'iru'u torni dansu gi'e skari befe tu'a le kumfa be'o binxo .i le
zgike noi cilce cu simlu lope'a ka ce'u morna minra lonu fo'i tapkla
.ibakiku sance le mudrnpersimo junla noi sanli ne'i le demsilka kumfa
.i le tersla ze'i smaji ca tu'a po'o lepe'a voksa be le junla .i lei
selsne cu pe'a dunja tinsa sanli .i ku'i lonu mirsna be tu'a le janbe
goi fo'o snocanci sei fo'o cu po'o ze'i snidu .i le nunmi'a noi ruble
je milxe be loka se fanta cu pe'a fulta jersi fo'o noi cliva .izibo le
zgike za'ure'u laurbi'o .ije fo'i cu jmive binxo gi'e vi ja va torni
dansu sekai loka caizma gleki kei gi'e skari fe tu'a lei vrici be loka
skari kei canko noi se pagre loi gusli'i befi lei cibytu'e zbepi kiku
.iza'a le traji be loka stici bei lu'i le zemei be'o kumfa ca se klama
no le ticta'u salci .i leza'i nicte cu ca'o co'e .i lo xunmau gusni cu
pagre lei ciblu se skari canko blaci .ije leka xekri be lei murta cu
jai mukti lonu terpa .i lo prenu poi stapa le xekri buklolgai cu tirna
ra'i le vi mudrnpersimo junla lo se smagai seljanbe noi zmadu loka
jundi je se basna kei ro le sance poi se tirna le prenu poi salci bu'u
le drata kumfa</p>

<p>&hellip;</p>

<p>Â© 2020 Wolfgang Corcoran-Mathe.  Released under a Creative Commons
<a href="https://creativecommons.org/licenses/by/4.0/">Attribution 4.0 International</a>
license.</p>
<p><a href="/index.html">Home</a></p>
